# מִפְגָּשׁ חֲמִישִׁי

מֵעוֹלָם לֹא הָיִיתָ מֻקָּף בְּכָל כָּךְ הַרְבֵּה גּוּפוֹת\
\
בַּסִּפּוּר הַקָּצָר שֶׁל נַבּוּקוֹב\
זֶה שֶׁשָּׁמַעְתָּ אֶתְמוֹל בָּאוֹטוֹ\
בַּדֶּרֶךְ חֲזָרָה מֵהַמַּפָּל\
הַגַּמָּד, אוֹ אוּלַי הָיָה זֶה הַשֵּׁדוֹן\
נִמְלַט מֵהַיַּעַר, מְגֹרָשׁ מִגַּן הָעֵדֶן\
שָׁם הָיָה צוֹחֵק וּמְפַתֶּה אֶת בְּנֵי הָאָדָם\
לִזְרֹם אִתּוֹ פְּנִימָה, אֶל הַמַּעֲבֶה\
\
פִּתְאוֹם הַכֹּל הִשְׁתַּבֵּשׁ\
אַבָּא שֶׁל נַבּוּקוֹב נִרְצַח\
וְרוּסְיָה נָפְלָה לְבוֹר הַמְּהַפֶּכֶת\
\
בַּדֶּרֶךְ הַחוּצָה הוּא עוֹד מְנַסֶּה\
לְעוֹרֵר אֶת קְבוּצַת הַשּׁוֹכְבִים\
אֲבָל רֹאשׁוֹ שֶׁל הַגֶּבֶר תָּלוּי עַל גִּיד\
וְהָאִשָּׁה תּוֹלָעִים בְּבִטְנָהּ\
\
הֵם מֵתִים. גּוּפוֹת\
\
פֹּה כֻּלָּם חַיִּים\
גּוּפוֹת עֲלוּמִים\
עֲרוּמִים, עֵרוּמִים\
מְצֻיָּרִים\
\
הַצַּלָּמִים מַקְפִּיאִים אוֹתָן עַכְשָׁו\
בַּעֲבוּר אַחַת מֵרִשְׁתוֹת הַשִּׁוּוּק\
פְלֵאשׁ בְּוָאקוּם\
אוּלְטְרָה כָּחֹל\
בַּעַל הַבַּיִת מְחַיֵּךְ, מוּבָךְ\
סִפּוּק גָּדוֹל\
\
אַתָּה מִסְתַּכֵּל לִפְעָמִים פְּנִימָה\
רֹב הַזְּמַן אֶל הָהָר שֶׁמִּמּוּל\
הֵבֵאתָ תְּאֵנִים מֵהַטֶּבַע\
אָמָארוֹ מְאַבְרוּצוֹ, סִפּוּר\
\
הָאוֹקְיָאנוֹס שָׁאֲלָה\
אִם תְּאֵנִים זֶה שִׂיחַ אוֹ עֵץ\
וְאָמְרָה שֶׁזֶּה כָּל כָּךְ יָקָר\
שֶׁהִיא תָּמִיד מְחַכָּה שֶׁאִמָּא שֶׁלָּהּ תִּקְנֶה\
\
שָׁתַקְתָּ, מָה תֹּאמַר\
\
לִפְעָמִים הִיא כְּמוֹ קוֹאָן זֵן-בּוּדְהִיסְטִי\
הָאִינְטוּאִיצְיָה שֶׁלְּךָ מְיֻתֶּרֶת\
הִיא מִמֵּילָא כְּבָר מְעֻכֶּבֶת\
פְּתַח אֶת הַמַּחְסוֹם\
תֵּן לָהּ לַעֲבֹר\
\
תְּאֵנָה זֶה עֵץ\
אַתָּה אוֹמֵר לְעַצְמְךָ\
גַּם אִם לַאֲחֵרִים הִיא שִׂיחַ\
כִּי עָצַרְתְּ לְיָדוֹ הַבֹּקֶר\
בַּדֶּרֶךְ אֶל הַשְּׁבִיל\
עֵת נִגְלָה לְךָ בַּסִּבּוּב\
וְשִׂיחִים הֲרֵי לֹא נִגְלִים\
מַקְסִימוּם מִתְגַּלְגְּלִים\
בִּסְרָטִים עַל בָּאוּלִינְג\
עַל שֵׁמוֹת זֵהִים\
\
בַּדֶּרֶךְ חֲזָרָה חִפַּשְׂתָּ אוֹתוֹ שׁוּב\
וְהִצְטַבֵּר מֵאֲחוֹרֶיךָ תּוֹר שֶׁל מְכוֹנִיּוֹת\
שֶׁלֹּא הָיוּ מוּדָעוֹת\
בְּדִיּוּק כָּמוֹהָ\
לְגֹדֶל הַמַּעֲמָד\
\
לִפְנֵי שְׁבוּעַיִם\
זֶה הָיָה בְּנַחַל בַּצָּפוֹן, בַּחַצְּבָּנִי\
הַיּוֹם בְּאִיטַלְיָה\
בְּעוֹד שְׁבוּעַיִם עִם אִמָּא שֶׁלְּךָ\
עַל הַסִּירָה הַצָּרָה בִּתְעָלוֹת צְפוֹן וֵיְלְס -\
בֶּטַח תִּקְנוּ כַּמָּה בְּסוּפֶּרְמַרְקֶט עֲנָק -\
הִיא אוֹהֶבֶת גַּם, כָּמוֹךָ\
לַחְתֹּךְ אוֹתָן עִם סַכִּין\
\
אֲבָל יוֹתֵר מֵהַכֹּל\
תְּאֵנִים מַזְכִּירוֹת לְךָ עַכְשָׁו\
אֶת קְרוֹאַטְיָה\
\
אֵיךְ שֶׁעָבַרְתָּ אֶת הַגְּבוּל מִסְּלוֹבֶנְיָה\
בְּטִיּוּל הָאוֹפַנַּיִם חוֹצֶה-אֵירוֹפָּה שֶׁל לִפְנֵי הַמַּגֵּפָה\
מִיָּד אַחֲרֵי תַּחֲנַת מַעֲבַר הַגְּבוּלוֹת\
שָׁם כִּמְעַט יָרוּ עָלֶיךָ\
כִּי עַפְתָּ עַל עַצְמְךָ בַּיְּרִידָה\
וְשָׁכַחְתָּ בִּכְלָל שֶׁקְּרוֹאַטְיָה\
עֲדַיִן לֹא חֲבֵרָה בְּאֲמָנַת שֶׁנְגֶן\
וְשֶׁצָּרִיךְ לִבְדֹּק דַּרְכּוֹן כְּשֶׁנִּכְנָסִים\
\
מִיָּד לְאַחַר מַעֲבַר הַגְּבוּל\
הַכְּבִישׁ כְּבָר לֹא הָיָה בִּתְמִיכַת הָאִחוּד הָאֵירוֹפִּי\
אֶלָּא שְׁאֵרִית שֶׁל תִּכְנוּן הַנְדָּסִי סְלָבִי -\
דַּוְקָא דֵּי הֶעֱרַכְתָּ אוֹתָם פַּעַם\
אוּלַי כִּי הָיוּ טוֹבִים בְּכַדּוּרְסַל -\
אֲבָל לֹא הָיָה אִכְפַּת לָהֶם\
מִלְּהַתְקִין מַעֲקֶה בְּצַד הַכְּבִישׁ\
וְהַתְּהוֹם שֶׁל סְלוֹבֶנְיָה לֹא יָדְעָה כְּלוּם\
עַל אֲמָנוֹת וּמְדִינוֹת\
וְהִמְשִׁיכָה לָהּ חַסְרַת מַעֲצוֹר\
\
וְאָז פִּתְאוֹם תְּאֵנִים\
תְּאֵנִים\
תְּאֵנִים\
\
אַחֲרֵי יוֹם שֶׁל עֶשֶׂר שְׁעוֹת רְכִיבָה\
תְּאֵנִים מְתוּקוֹת שֶׁל אוֹגוּסְט\
מַמָּשׁ כְּמוֹ עַכְשָׁו\
\
עָצַרְתָּ\
לֹא בִּגְלַל הַיְּרִיָּה בָּאֲוִיר שֶׁל הַשּׁוֹטֵר הַקְּרוֹאָטִי\
אֶלָּא בִּגְלַל הַתְּאֵנִים\
\
הַתְּהוֹם נָחָה סֶנְטִימֶטְרִים מֵהַגַּלְגַּל הַקִּדְמִי\
שֶׁאִבֵּד אֶת הַכִּוּוּן מֵרֹב הִתְרַגְּשׁוּת\
וְהַיָּד הָיְתָה כְּבָר עַל הָעֵץ\
הַגְּבוּל בְּרֹאשׁ הַגִּבְעָה, מֵאֲחוֹרֶיךָ\
\
גְּבָעוֹת מְחַכּוֹת בְּשֶׁקֶט לָרוֹכְבִים כָּמוֹךְ\
בְּטוּחוֹת בִּיכָלְתָּן לִגְבּוֹת אֶת מְחִירָן מֵהַגּוּף\
בְּזֵעָה, בְּכִוּוּץ שְׁרִירִים שֶׁמַּגִּיעַ בַּלַּיְלָה\
בַּשּׁוֹק\
\
עַכְשָׁו הִיא עָמְדָה שָׁם גֵּאָה\
קַשְׁתִּית, נִרְגֶּשֶׁת כִּמְעַט\
מֵעוּרֶרֶת, מְהַדְהֶדֶת\
שׁוֹלֶטֶת\
\
אַחַר כָּךְ\
עִם פַּרְפָּרִים בְּבֶטֶן מְלֵאַת תְּאֵנִים דִּוַּשְׁתָּ חֲזָרָה\
כְּלַפֵּי מַעְלָה, אֶל הַשּׁוֹטֵר\
שֶׁבִּמְקוֹם לִצְעֹק עָלֶיךָ\
וְלוֹמַר לְךָ כַּמָּה אַתָּה מְטֻמְטָם\
רַק צָחַק וְהֶחְזִיק אֶת הַבֶּטֶן\
הָאֶקְדָּח שֶׁיָּרָה לִפְנֵי דַּקָּה\
עֲדַיִן חַם וּמַסְרִיחַ מְאֲבָק הַשְּׂרֵפָה\
\
פִּתְאוֹם נִמְלֵאת פַּחַד עָלָיו, עַל הַנַּעַר\
שֶׁלֹּא יִפְלֹט עַל עַצְמוֹ בַּבֶּטֶן\
אָז עָשִׂיתָ לוֹ תְּנוּעָה שֶׁל פִּתּוּי\
עִם הַתְּאֵנָה הָאַחֲרוֹנָה שֶׁנִּשְׁאֲרָה לְךָ בַּיָּד\
וְקֵרַבְתָּ אוֹתָהּ אֶל הַפֶּה שֶׁלּוֹ\
הָאֶקְדָּח בֵּינֵיכֶם\
הָעֵינַיִם נְעוּלוֹת\
\
בַּדַּרְכּוֹן נִשְׁאֲרָה חוֹתֶמֶת\
בְּטַעַם תְּאֵנָה מֵהָאֶצְבַּע הַמְּלֻכְלֶכֶת שֶׁלּוֹ\
\
לִשְׁאֹל אִם זֶה הָיָה מְעוֹרֵר זֶה מְיֻתָּר\
\
עַכְשָׁו הַזִּכָּרוֹן הַזֶּה חָזָק\
מִכָּל דֻּגְמָנִית חֲשׂוּפַת חָזֶה\
הַמַּבִּיטָה בְּךָ מֵרָחוֹק\
הוּא חַי אֶצְלְךָ עַכְשָׁו בַּגּוּף\
מָתוֹק\
\
הִנֵּה הִגִּיעוּ מְהַנְדֵּס הַדְּרָכִים וְעוֹרֶכֶת הַדִּין\
הַזּוּג הַבִּלְתִּי אֶפְשָׁרִי\
אִם יֵשׁ בִּכְלָל דָּבָר שֶׁכַּזֶּה בָּעוֹלָם\
זוּג אֶפְשָׁרִי\
\
הֶעָלֶה שֶׁלָּהּ תָּמִיד יָרֹק\
מְשַׁעֲמֵם, עָדִיף תִּשְׁתֹּק\
הִיא לֹא תַּעֲמֹד בְּסִפּוּר שֶׁכַּזֶּה\
עַל אֶקְדָּח וְעַל תְּאֵנִים\
עַל גּוּפוֹת וְעַל צְחוֹק