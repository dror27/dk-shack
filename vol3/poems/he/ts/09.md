# מִפְגָּשׁ תְּשִׁיעִי

בְּמִסְגֶּרֶת צֵיד גְּבָעוֹת הַמָּחוֹז שֶׁלְּךָ -\
כַּמּוּבָן שֶׁיֵּשׁ אַפְּלִיקַצְיָה שֶׁדּוֹחֶפֶת אוֹתְךָ לְשָׁם\
אֲבָל עֲדַיִן אֶפְשָׁר לְקַבֵּל אֶת זֶה\
כְּדָבָר חִיּוּבִי וּמְעוֹרֵר נֶפֶשׁ וְגוּף -\
וּבוֹ זְמַנִּית לְרֶגֶל הֶמְשֵׁךְ הַטֶּקֶס\
שֶׁל בִּקּוּר חוֹזֵר בִּמְקוֹמוֹת בָּהֶם\
הִתְמַמֵּשׁ עוֹד אֶחָד\
מֵהָרִיבִים הָאֵין סוֹפִיִּים עִם הַנְּבִיאָה\
וּבְסוֹפוֹ שֶׁל יוֹם שְׁלִישִׁי בִּרְצִיפוּת\
בּוֹ קַמְתָּ מֻקְדָּם\
וְתִרְגַּלְתָּ הֲכָנַת קָפֶה בַּקֶּמְפֵּר-וָאן\
הִגַּעְתָּ לְפֹה\
\
בַּמַּדְרִיךְ כָּתוּב שֶׁיֵּשׁ גִּישָׁה אֶל הַפִּסְגָּה\
דֶּרֶךְ שְׂדֵה בּוּר בְּבַעֲלוּת הַנְּשְׁיּוֹנָאל טְרַאסְט\
שֶׁזֶּה אוּלַי כְּמוֹ מִנְהַל מְקַרְקְעֵי יִשְׂרָאֵל\
אֲבָל עִם פּוֹזָה מַלְכוּתִית\
\
אַחֲרֵי טִפּוּס מַקְדִּים\
מִגְּדַת הַנַּחַל דֶּרֶךְ מְצוֹק סִרְפָּדִי -\
לֹא סִפְּרוּ לְךָ שֶׁיִּתָּכֵן זִוּוּג שֶׁכַּזֶּה\
שֶׁהֲרֵי מָצוֹק מִיָּד מַעֲלֶה דִּמּוּי שֶׁל אֶבֶן\
שֶׁל חִשּׂוּף, שֶׁל לֹבֶן\
אֲבָל זֶה הָיָה מְצֻלָּק בְּיָרֹק\
וְאַתָּה עַכְשָׁו גַּם, בְּאָדֹם - \
הִגַּעְתָּ אֶל הַפִּנָּה הַדְּרוֹמִית שֶׁל הַגִּבְעָה\
\
כַּכָּתוּב, וְשָׁם, בְּדִיּוּק\
הָיָה שֶׁלֶט קָטָן בְּמִסְגֶּרֶת עֵץ לְבָנָה עִם זְכוּכִית\
הַמְּגִנָּה עַל דַּף אֵי-אַרְבַּע\
 שֶׁהֻדְפַּס בְּמַדְפֶּסֶת הַזְרָקַת דְּיוֹ בֵּיתִית\
וּבוֹ כָּתוּב:\
\
מְטַיֵּל יָקָר -\
כְּבָר לֹא נִשְׁמָע טוֹב -\
לֹא מִזְּמַן פָּקַע הַהֶסְדֵּר\
הַמְּאַפְשֵׁר לְךָ לַעֲבֹר דֶּרֶךְ אֲדָמוֹת אֵלּוּ\
אָנָּא אַל תִּכָּנֵס\
תּוֹדָה\
\
הַפִּסְגָּה חֲצִי קִילוֹמֶטֶר לְמַעְלָה\
אַתָּה רוֹאֶה אוֹתָהּ\
אֶת הָעַמּוּד הַלָּבָן שֶׁל נְקֻדַּת הַטְּרִיג\
\
הַשַּׁעַר אֲשֶׁר בְּדֶרֶךְ כְּלָל נִתָּן לִפְתִיחָה\
מֻטָּל לְפָנֶיךָ, עָקוּם בְּמִקְצָת\
נָעוּל בְּשַׁרְשֶׁרֶת\
\
אַתָּה יָכוֹל לְדַלֵּג מֵעָלָיו\
בִּשְׁנַיִם שְׁלוֹשָׁה מַהֲלָכִים\
כְּמוֹ הָיָה בְּעָיַת בּוֹלְדֵּרִינְג טְרִיוְיָאלִית\
אֲבָל זֶה לֹא יִהְיֶה בְּהֶתְאֵם\
לְקוֹד הַהִתְנַהֲגוּת לַמְּטַיֵּל בַּאֲזוֹרִים כַּפְרִיִּים -\
יֵשׁ כָּזֶה, רִשְׁמִי וְהַכֹּל\
\
מִתּוֹךְ אִינֶרְצִיָּה\
אַתָּה מַמְשִׁיךְ עַל שְׁבִיל הֶעָפָר\
אֶל הַחַוָּה הַבָּאָה\
עֶשְׂרִים וְשֶׁבַע מַעֲלוֹת\
אֵין צֵל\
\
אַחֲרֵי חֲמִשִּׁים מֶטְרִים\
שֶׁלֶט "שֶׁטַח פְּרָטִי" מִתְגַּלְגֵּל בְּצַד הַדֶּרֶךְ\
אוּלַי נִתְלַשׁ עַל יְדֵי מְטַיֵּל פָּחוֹת צַיְתָן\
\
עוֹד כַּמָּה דַּקּוֹת הֲלִיכָה\
הַפִּסְגָּה מִתְרַחֶקֶת\
אַתָּה עוֹצֵר\
מְרַמֶּה אֶת עַצְמְךָ\
וְרוֹשֵׁם אֶת הַפִּסְגָּה הַזֹּאת כְּמֻשֶּׂגֶת בַּיּוֹמָן\
מִי יֵדַע שֶׁלֹּא\
\
בַּדֶּרֶךְ לְמַטָּה\
אַתָּה עוֹבֵר שׁוּב לְיַד הוֹדָעַת הַפְּקִיעָה\
\
בְּתוֹךְ הַשָּׂדֶה, מֵעֵבֶר לַגָּדֵר\
מָאתַיִם מֶטֶר פְּנִימָה\
אַתָּה מַבְחִין בְּגֶבֶר עִם כֶּלֶב\
שֶׁבֶּטַח הִתְעַלֵּם מֵהַשֶּׁלֶט וְנִכְנַס פְּנִימָה\
\
אַתָּה שׁוֹרֵק לוֹ, צוֹעֵק\
שׁוֹאֵל בִּתְמִימוּת מְעֻשָּׂה\
אִם זֹאת הַדֶּרֶךְ לַפִּסְגָּה\
\
הַנָּחַת הַבָּסִיס שֶׁלְּךָ הִיא\
שֶׁהוּא עֲבַרְיָן גָּדוֹל מִמְּךָ\
אָז אִם יִהְיוּ בְּעָיוֹת יִתְלוּ אוֹתוֹ רִאשׁוֹן\
וּבֵינְתַיִם תִּבְרַח\
\
מִצַּד שֵׁנִי\
תָּמִיד תּוּכַל לְהִתָּלוֹת בְּתַיָּרוּתְךָ\
אוֹ בְּזֶה שֶׁאֵין לְךָ כְּבָר כֹּחַ\
אוֹ שֶׁאַתָּה מְבֻגָּר שֶׁלֹּא קוֹרֵא קָטָן\
\
טָעוּת\
\
הוּא בִּכְלָל בַּעַל עֵדֶר הַכְּבָשִׂים הָרוֹעֶה בַּשָּׂדֶה\
הוּא בַּעַל הַסַּמְכוּת\
הָאָדָם שֶׁשַּׂם שָׁם אֶת הַשֶּׁלֶט\
\
כֵּן, הוּא צוֹעֵק חֲזָרָה\
יֵשׁ פֹּה שְׁבִיל אֶל הַפִּסְגָּה\
אַתָּה יָכוֹל לַעֲלוֹת אִם אַתָּה רוֹצֶה\
\
שַׁעֲרֵי גַּן עֵדֶן נִפְתָּחִים\
וְאַתָּה מְדַלֵּג מֵעַל\
בִּרְשׁוּת\
\
כַּעֲבֹר כַּמָּה דַּקּוֹת\
מִתְנַשֵּׁף\
אַתָּה חוֹלֵף עַל פָּנָיו\
\
הוּא וְהַכֶּלֶב עֲסוּקִים\
אוֹסְפִים נְשָׁמוֹת אֲבוּדוֹת\
סוֹף הַיּוֹם\
\
יוֹם מַקְסִים הָיָה הוּא אוֹמֵר\
סוֹף סוֹף שֶׁמֶשׁ\
הַיּוֹם הֲכִי טוֹב אַתָּה מַחֲזִיר\
מֵרִים אֶת הַכּוֹבַע שֶׁקָּנִיתָ פַּעַם\
כְּדֵי לִהְיוֹת קְצָת כְּמוֹ הָאָדוֹן\
נְשָׁמָה אֲבוּדָה אַתָּה גַּם\
\
אַחֲרֵי עוֹד כַּמָּה דַּקּוֹת בַּפִּסְגָּה\
בְּצֵל הָעַמּוּד הַלָּבָן\
עִם בַּקְבּוּק מַיִם וּקְרֵקֶר חֶמְאָה\
אַתָּה כּוֹתֵב אֶל תּוֹךְ הַטֵּלֵפוֹן\
תּוֹךְ כְּדֵי הַאֲזָנָה סִימוּלְטָנִית\
לְפּוֹדְקַאסְט עַל זִכְרוֹנוֹת יַלְדוּת\
מֵאַחַת הַסִּפְרִיּוֹת הָעִירוֹנִיּוֹת שֶׁל נְיוּ-יוֹרְק\
הָעִיר\
\
אַתָּה מוֹדוּלָטוֹר\
\
טֵקְסְט עַל סִפְרִיּוֹת\
נִכְנָס בְּאָזְנַיִם בְּשָׂפָה אַחַת\
וְיוֹצֵא לְךָ כְּשֶׁטֶף תּוֹדָעָה מִקְּצוֹת הָאֶצְבָּעוֹת\
בְּשָׂפָה שְׁנִיָּה\
\
כְּמוֹ מַכְשִׁיר חַשְׁמַלִּי אַתָּה\
תָּקוּעַ לַשֶּׁטֶף הַמְּשֻׁתָּף\
מְחֻבָּר לְזֶרֶם הַחִלּוּפִין\
בְּתוֹכְךָ הוּא מִתְאַפְנֵן\
מִתְאַפְיֵן\
וּמִסְתַּגְנֵן כְּדָבָר חָדָשׁ\
\
יוֹם אֶחָד תִּתָּלֵשׁ מֵהַקִּיר\
מֵהַשֶּׁטֶף\
אָז תִּהְיֶה בְּשֶׁקֶט\
שָׁקֵט\
לְלֹא מֶתַח כְּלָל\
\
לְחִלּוּפִין\
תָּבוֹא מִישֶׁהִי וְתִתְקַע אוֹתְךָ\
אֶל תּוֹךְ הַתּוֹשֶׁבֶת הַלֹּא נְכוֹנָה\
כָּכָה, בְּכֹחַ\
בְּכַוָּנָה תְּחִלָּה\
אֶל שֶׁטֶף שֶׁיִּהְיֶה גָּדוֹל עָלֶיךָ\
וְאָז הִיא תֵּשֵׁב בַּפִּנָּה\
בְּשֶׁקֶט, בְּחִיּוּךְ, וּתְחַכֶּה\
\
אֶת הָרֵיחַ שֶׁל נַגָּד שָׂרוּף\
הַקּוֹרֵס תַּחַת הַזֶּרֶם\
מַכִּיר כָּל חוֹבֵב אֵלֶקְטְרוֹנִיקָה מַתְחִיל\
\
אֲבָל אַתָּה קַבָּל\
אוֹגֵר כְּבָר שָׁנִים\
מְיַשֵּׁר מְתָחִים\
בּוֹלֵם רְעָשִׁים\
\
קַבָּלִים מִתְפּוֹצְצִים וְאָז נוֹזְלִים\
\
עַכְשָׁו אַתָּה רַק מַזִּיעַ\
מֵאֲחוֹרֵי הָאָזְנַיִם\
אֵלּוּ שֶׁמְּגָרְדוֹת לְךָ בַּזְּמַן הָאַחֲרוֹן\
אֵין צֹרֶךְ לְהַסְבִּיר עוֹד\
\
בַּדֶּרֶךְ מַטָּה אֶת אַתָּה מְדַלֵּג עַל הַשַּׁעַר שׁוּב\
הַיְּרִידָה נוֹחָה לְךָ\
הַשִּׁיר שֶׁל רָיֵאן אָדַמְס עַל קָרוֹלַיְנָה שָׁקֵט כָּמוֹךָ\
\
בְּנַחַל אַתָּה מוֹרִיד נַעֲלַיִם וְנִכְנָס עַד הַבִּרְכַּיִם\
הַמַּיִם קְפוּאִים\
גּוּר כְּלָבִים מַפְתִּיעַ אוֹתְךָ\
וּמוֹרֵחַ בֹּץ עַל הַמִּכְנָסַיִם הַקְּצָרִים שֶׁלְּךָ\
בֶּגֶד הַיָּם לְמַעֲשֶׂה\
הַהוּא שֶׁקָּנִיתָ בְּנֹפֶשׁ שֶׁל הַחֶבְרָה הַהִיא בְּאֵילַת\
מַמָּשׁ בִּתְחִלַּת הַמַּגֵּפָה\
\
הַבְּעָלִים מַצִּיעַ שְׁתֵּי הִתְנַצְּלוּיוֹת -\
הוּא גּוּר\
וְגַם\
הִפְתַּעְתָּ אוֹתוֹ\
\
אַתָּה לוֹקֵחַ אֶת הָאַשְׁמָה עָלֶיךָ\
מְקַבֵּל\
נִכְנַס עוֹד פְּנִימָה, עָמֹק יוֹתֵר\
כְּדֵי לִשְׁטֹף, לְהִטָּהֵר\
\
בַּשְּׁבִיל חֲזָרָה אַתָּה נוֹטֵף\
וְרַק אָז מַבְחִין\
שֶׁבְּעֶצֶם הָלַכְתָּ כָּל הַיּוֹם\
עִם הַחֻלְצָה הֲפוּכָה\
\
כָּכָה זֶה שֶׁחַיִּים לְבַד\
אֶפְשָׁר גַּם הָפוּךְ\
אֶפְשָׁר לִהְיוֹת מֻתָּר\
מְיֻתָּר, אֶפְשָׁר