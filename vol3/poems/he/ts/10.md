# מִפְגַּשׁ פְּרֵדָה

אָבְדָה תְּחוּשַׁת הַזְּמַן\
אֶפְשָׁר לוֹמַר הֻשְׁלָה\
אִם מַמָּשׁ רוֹצִים לָתֵת צִבְיוֹן שֶׁל הִתְפַּתְּחוּת\
הִתְעַלּוּת\
נוֹכְחוּת\
\
עֲדַיִן אֲבֵדָה הִיא אֲבֵדָה\
מָצָא אוֹתָהּ אַחֵר\
אוֹ שֶׁנָּפְלָה לָהּ נִסְתֶּרֶת\
בֵּין מוֹטוֹת סְבָכַת הַנִּקּוּז\
שֶׁבַּמִּפְגָּשׁ אֶבֶן שְׂפַת הַמִּדְרָכָה עִם הַכְּבִישׁ\
עוֹנָה אַחַת בְּתַחְתִּית הַבּוֹר\
וְאָז אֶל הַיָּם הַגָּדוֹל\
אֶל חוֹף הַכְּלָבִים\
\
נוֹתַר חֹד הַמַּחַט\
מְאוּרַת הָאֶפֶס הַצִּירִי\
נְקֻדַּת הָאִזּוּן הַבִּלְתִּי מְצִיאוּתִית\
הַבִּלְתִּי מֻשֶּׂגֶת\
וַעֲדַיִן הִיא בְּדֶרֶךְ מִלְּמַעְלָה לְמַטָּה וּבַחֲזָרָה\
מֵחֹם לְקֹר\
מִתּוֹבְנַת הָאֹשֶׁר לְבוּרוּת הַסֵּבֶל\
\
אֵין לָהּ מִדָּה, סוּג אוֹ מִשְׁקָל\
אֲבָל הִיא בַּמָּקוֹם בּוֹ אַתָּה עַכְשָׁו\
שָׁם כָּל רוּחַ מְנִיעָה\
כָּל מַגָּע מֻרְגָּשׁ\
כָּל דְּרִישָׁה יֵשׁ לָהּ אֶת כֹּחַ הַנֶּגֶד הַמַּתְאִים\
כָּל אֶתְמוֹל יֵשׁ לוֹ מָחָר\
וּשְׁנֵיהֶם מְבַטְּלִים אֶחָד אֶת הַשֵּׁנִי\
בְּדִיּוּק הוֹלֵךְ וְגָדֵל\
עַד שֶׁכָּל מָה שֶׁנּוֹתַר\
הוּא שָׁעוֹת בְּצִדֵּי הַדְּרָכִים\
דַּקּוֹת, רְגָעִים\
\
גַּם הַטֵּקְסְט הַזֶּה מֵאֲחוֹרֶיךָ עַכְשָׁו\
רָצָה לָצֵאת אָז יָצָא\
יָבוֹא מָחָר אַחֵר, אַחֵר מִמֶּנּוּ\
וְיִמָּחֵק אֶת זִכְרוֹ\
יִבְחַשׁ בַּהֲבָנוֹת הַלָּלוּ\
אֶת יִצְרֵי הַפֶּרֶא שֶׁעוֹד לֹא נִשְׁפְּטוּ\
עַד דַּק הֵם יַכּוּ זֶה בָּזֶה\
עַד זוֹב דָּם\
\
וְאָז, כְּשֶׁיְּסַיְּמוּ שְׁנֵיהֶם \
אֶחָד יִהְיוּ\
בָּשָׂר חָדָשׁ, טָרִי\
שׁוּב רַק חֵצִי שֶׁל הַכֹּל\
הֶעָתִיד יְסַפֵּק עוֹד וָעוֹד\
וְרַק הַסְּתִימוֹת בַּשֵּׁרוּתִים -\
כְּמוֹ זֹאת שֶׁפָּתַחְתָּ הַבֹּקֶר בְּיָד חֲשׂוּפָה\
אוֹתָהּ יָד שֶׁמְּנַקָּה אֶת הַחֹר\
עִם אוֹתָם מַיִם בְּכָל מִקְרֶה -\
רַק הֵן יָעִידוּ עַל חַיְדַּקֵּי הַפִּנּוּי\
עַל הַשִּׁכְחָה\
עַל כֵּהוּת הַזִּכָּרוֹן\
עַל דַּרְכּוֹ שֶׁל הַבָּשָׂר הַזֶּה שֶׁלְּךָ מַטָּה\
מְעֻכָּל כְּפִי הַצֹּרֶךְ וְתוּ לֹא\
אֲפִלּוּ גְּרָם אֶחָד מְיֻתָּר לֹא תִּשְׁמֹר\
רָזֶה אַתָּה לֹא\
אֲבָל הוֹזֶה גַּם וְגַם\
וְגַם סוּמָא\
וְגַם תָּם\
אֲבָל לֹא מְטֻמְטָם\
\
פִּנּוּי בִּנּוּי\
גִּרְסַת הַקַּבְּלָן\
גִּינְדִּי, מֵאֲחוֹרֶיךָ\
סְתָם\
\
עֲדַיִן\
אוֹתָהּ נְקֻדַּת אִזּוּן\
הַהוֹוֶה הַמֻּשְׁלָם\
לַהַב הַסַּכִּין הַמְּלֻבָּן\
אוֹתָהּ אַפְסִילוֹנָה בָּהּ אַתָּה עַתָּה\
נָעָה הִיא תָּמִיד בַּזְּמַן\
אִם תָּנוּם אָז הִיא תִּפֹּל\
וְאָז פּוֹל תִּפֹּל אַתָּה אִתָּהּ\
כְּלוּלְיָן עַל חֶבֶל בֵּין בִּנְיְנֵי הַזְּכוּכִית\
אֵין הָעוֹמֵד נוֹתַר\
וְהָנַע בְּנַפְשׁוֹ נִשְׁמַר\
\
אֶפְשָׁר\
\
אֶפְשָׁר לִהְיוֹת כָּאן\
בְּעוֹד רֶגַע\
בָּכָּאן שׁוּב\
וְשׁוּב כְּתִיקָן גֵּאֶה בִּשְׂדֵה תִּלְתַּן\
וְשָׁקֵט וְרַעֲשָׁן אֵיתָן\
נַפְשְׁךָ בְּשֶׁלָּהּ יַחְדָּיו\
לְלֹא סִבָּה\
לְלֹא מִלָּה\
לְלֹא סִימָן