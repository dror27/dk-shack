# מִפְגָּשׁ שְׁלִישִׁי

יֶשְׁנָן כַּמָּה אֲמִתּוֹת מְקוֹמִיּוֹת\
שֶׁאֵין עֲלֵיהֶן מַחְלֹקֶת\
\
לְמָשָׁל אַחַת\
שֶׁכָּל בַּעַל חֶלְקַת רִצְפָּה \
בְּשׁוּק הַפִּשְׁפְּשִׁים יוֹדֵעַ \
שֶׁעַל אָקוֹרְדְּיוֹן עוֹבֵד \
אִי אֶפְשָׁר לְהַפְסִיד\
\
זֹאת אֱמֶת אַבְּסוֹלוּטִית\
לְפָחוֹת כַּאֲשֶׁר הִיא נֶאֱמֶרֶת\
בְּמִבְטָא פַּרְסִי כָּבֵד\
בְּבֹקֶר מַהְבִּיל שֶׁל אוֹגוּסְט\
בּוֹ אֵין בַּגּוּף שֶׁלְּךָ\
אֲפִלּוּ גָּ'אוּל אֶחָד שֶׁל אֵנֶרְגִּיָּה\
לְאוֹשֵׁשׁ אוֹ לְהַפְרִיךְ אוֹתָהּ\
\
הֲכִי הַרְבֵּה שֶׁאֶפְשָׁר\
זֶה לְהַמְשִׁיךְ בִּזְחִילָה עַד לַמִּילְק\
מִקְדָּשׁ הַבֹּקֶר שֶׁלְּךָ\
לִצְהֹל בֹּקֶר טוֹב לְאֲמִירִי וְנִיבִי - \
כָּל הַמּוֹזְגִים שָׁם הֵם מֻשְּׂאֵי חִבָּה, בִּזְכוּת - \
וְלָשֶׁבֶת עִם הַפַּרְלָמֵנְט הַקָּטָן שֶׁל שְׁנֵי הַדֵּנִים -\
שֶׁהֵם בְּעֶצֶם שְׁנֵי אַסְפָנִים מִקְצוֹעִיִּים \
שֶׁבְּמִקְרֶה קוֹרְאִים לָהֶם גַּם דָּנִי\
\
אִם תְּנַסֶּה לְהִתְמוֹדֵד עִם הָאָקוֹרְדְּיוֹן\
אָז תַּזִּיעַ וְזֶה יִדְרֹשׁ מִקְלַחַת\
אַחַר כָּךְ תַּחֲלִיף חֻלְצָה\
וְזֶה יִדְרֹשׁ כְּבִיסָה\
אַחַר כָּךְ תִּצְטָרֵךְ לִתְלוֹת אוֹתָהּ\
עַל הַחוּטִים הַקְּטַנִּים שֶׁנּוֹתְרוּ\
אַחֲרֵי הַקִּצּוּר הַגָּדוֹל שֶׁל יוּלִי דְּ׳אֶשְׁתָּקַד\
שָׁם לֹא רַק אִבַּדְתָּ כַּמָּה חֳדָשִׁים\
בְּחִפּוּשׂ בַּחֹשֶׁךְ אַחֲרֵי גַּפְרוּר \
לְהַדְלִיק אִתּוֹ אֶת הָאֵשׁ בַּתַּחַת שֶׁלְּךָ\
 \
שָׁם גַּם הִתְקִינוּ מַזְגָן בַּמִּטְבָּח\
וּבְהַחְלָטָה שֶׁל רֶגַע קֻצְּרוּ חַבְלֵי הַכְּבִיסָה\
אוֹתָם חֲבָלִים בָּהֶם הָיִיתָ\
תּוֹלָה בְּגָאוֹן אֶת הַסְּדִינִים\
אַחֲרֵי לַיְלָה סוֹעֵר בִּמְיֻחָד\
הַחֲבָלִים שֶׁקָּשְׁרוּ בֵּינְךָ וּבֵין הַשְּׁכֵנָה מִמּוּל \
שֶׁהָיְתָה אָז מְאֹהֶבֶת בַּחֲבָלִים שֶׁלָּהּ גַּם \
וּבְךָ גַּם, אוּלַי\
\
לִשְׁאֹל אִם הָיִיתָ אַתָּה מְאֹהָב בָּהּ \
זֶה לֹא לָעִנְיָן, מְיֻתָּר\
\
פַּעַם תְּלִיתֶם כְּבִיסָה יַחַד \
וְאַחֲרֵי שֶׁהִבִּיעָה חֹסֶר שְׂבִיעוּת רָצוֹן מִמְּךָ -\
לְלֹא קֶשֶׁר לִיכוֹלוֹת הַתְּלִיָּה שֶׁלְּךָ\
אֵלֶּה שֶׁשָּׁכְבוּ רְדוּמוֹת\
מֵאָז שֶׁתָּלִית חֲבֵרָה בִּפְלוֹרֶנְטִין\
כִּי רָצְתָה לְהַרְגִּישׁ הֲפוּכָה\
וְאַתָּה רָצִיתָ לְהַרְגִּישׁ, נְקֻדָּה\
\
אַחֲרֵי שֶׁהִבִּיעָה -\
חָתַכְתָּ אוֹתָהּ כְּמוֹ עִם סְטִירַת לֶחִי \
קַלָּה, מְשֻׁעֲשַׁעַת\
וְאָמַרְתָּ שֶׁאֵין לָהּ זְכוּת לִהְיוֹת כּוֹעֶסֶת עָלֶיךָ\
כִּי אַתֶּם לֹא שׁוֹכְבִים\
\
הִיא עָשְׂתָה כְּאִלּוּ שֶׁלֹּא הֵבִינָה\
אֲבָל הֵבִינָה טוֹב מְאוֹד\
יוֹתֵר מִדַּי טוֹב\
אַחַר כָּךְ עֲבַרְתֶּם לְהוֹדָעוֹת\
\
אֶת זֹאת שֶׁתָּלִית פָּגַשְׁתָּ אַחֲרֵי שָׁנִים\
עִם שְׁלוֹשָׁה יְלָדִים חַלְּקֵי שֵׂעָר\
בַּעַל מְשׁוֹרֵר וְגִנָּה פְּרָאִית\
בְּיִשּׁוּב עַל הַר-טְרָשִׁים גְּלִילִי\
וְאַחַר כָּךְ בַּבָּבוּאָה הַמְּתֹעֶשֶׂת שֶׁלּוֹ\
מֵאֲחוֹרֵי חֲדֵרָה\
\
עָשִׂיתָ אָז לַיֶּלֶד שֶׁלָּהּ אַמְבַּטְיָה בְּגִיגִית\
וְשָׁאַלְתָּ אֶת עַצְמְךָ\
אִם הוּא הָיָה יָכוֹל לִהְיוֹת שֶׁלְּךָ\
הִיא זָלְלָה אֶת הַטְּחִינָה שֶׁלְּךָ\
וְאָמְרָה שֶׁזֶּה כֵּיף לֶאֱכֹל טְחִינָה\
שֶׁל מִישֶׁהוּ אַחֵר מִדֵּי פַּעַם\
\
אַחַר כָּךְ נָפְלָה לַקְּלִישָׁאָה שֶׁל עַצְמָהּ\
כָּכָה יָשָׁר, עַל הָאַף\
וְסִפְּרָה לְךָ שֶׁהִיא שׁוֹכֶבֶת עִם הַשָּׁכֵן לִפְעָמִים \
כִּי זֶה נָעִים, לִפְעָמִים\
\
לֹא שְׁכַבְתֶּם אָז\
לֹא לִפְנֵי וְלֹא אַחֲרֵי\
\
הֲכִי קָרוֹב שֶׁהִגַּעְתֶּם\
הָיָה מִיָּד לְאַחַר מַעֲמַד הַתְּלִיָּה\
כְּשֶׁהֵעַרְתָּ לָהּ בְּנוֹנְשָׁלַנְטִיּוּת נְדִירָה \
שֶׁהַבַּיִת מְבֻלְגָּן\
\
הִיא הֵבִינָה\
נִשְׁעֲנָה עַל קִיר עִם שְׁתֵּי יָדַיִם\
הִתְכּוֹפְפָה \
וְהִגִּישָׁה אֶת הַיַּשְׁבָן הַקָּטָן שֶׁלָּהּ לְהַצְלָפָה\
\
זֶה הָיָה כָּל כָּךְ אוֹבֶר-דֶּה-טוֹפּ בִּשְׁבִילְךָ\
שֶׁכָּל מָה שֶׁהִצְלַחְתָּ לְהוֹצִיא \
זֹאת טְפִיחָה חַסְרַת טַעַם וְרֵיחַ \
כְּמוֹ הָיְתָה שַׂקִּית שֶׁל שְׁעוּעִית מָשׁ \
שֶׁבּוֹדְקִים אִם הִיא עֲדַיִן טְרִיָּה \
אוֹ שֶׁנִּשְׁאֲרָה בָּאָרוֹן מֵהַחֹרֶף הַהוּא \
שֶׁל הַפְּרֵדָה\
\
אַחַר כָּךְ\
אוֹ יוֹתֵר נָכוֹן מִיָּד אַחַר כָּךְ\
יָצָאת אֶת בֵּיתָהּ\
הִיא רָצְתָה לְחַבֵּק, לְנַחֵם \
לְהִתְנַחֵם אוּלַי\
וְעָבְרָה אֶת הַסַּף אַחֲרֶיךָ\
\
הַדֶּלֶת נִטְרְקָה \
וְנִשְׁאַרְתֶּם בְּלִי זִיּוּן \
בְּלִי תַּחַת שֶׁזּוֹרֵחַ מֵאֹשֶׁר \
וּבְלִי מַפְתֵּחַ\
\
כָּל הַנּוֹנְשָׁלַנְטִיּוּת הַזֹּאת \
הָפְכָה לְחִפּוּשׂ אַחַר סֻלָּם\
לָרֶדֶת מִמֶּנּוּ מֵהַמְּבוּכָה\
וּלְטַפֵּס עָלָיו שׁוּב חֲזָרָה\
אֶל הַמִּרְפֶּסֶת שֶׁלָּהּ בַּקּוֹמָה הָרִאשׁוֹנָה\
כְּדֵי לִפְתֹּחַ אֶת הַדֶּלֶת מִבִּפְנִים\
\
אַחֲרֵי שְׁעָתַיִם שֶׁל שֵׁשׁ-שֵׁשׁ-תֵּשַׁע\
כְּבָר לֹא זְכַרְתֶּם אֶת הַתְּלִיָּה\
אֶת הַהֶעָרָה הַמִּתְגָּרָה\
וְאֶת עֲמִידַת הַמּוֹצָא\
\
נִשְׁאֲרָה רַק הַתּוֹצָאָה\
שָׁלוֹשׁ שָׁעוֹת יַחַד\
וּכְלוּם\
כְּמוֹ תָּמִיד אִתָּהּ, כְּלוּם\
\
עַכְשָׁו כְּלוּם זֶה נָעִים\
נָעִים בַּחֲלָצַיִם\
בַּיָּדַיִם, בָּאֶצְבָּעוֹת\
שָׁם נִמְצָא אֶצְלְךָ הַסִּפּוּר הַזֶּה\
\
שָׁם הִיא עַכְשָׁו\
אֶצְלְךָ עַל קְצֵה הָאֲגוּדָל\
בְּדִיּוּק הֵיכָן שֶׁהוּא פּוֹגֵשׁ\
אֶת גְּבוּלוֹת הַמָּסָךְ\
\
שָׁם הַכֹּל מְסֻדָּר\
אֶפְשָׁרִי, פָּשׁוּט, חָלָק\
שָׁם לֹא צָרִיךְ לִתְלוֹת אַף אֶחָד\
שָׁם אֵין מַפְתְּחוֹת אֲבוּדִים\
רַק זִכְרוֹנוֹת וּפָנִים\
\
לְמָשָׁל זִכָּרוֹן שֶׁל אֲמִתָּה צְפוֹנִית\
שֶׁשָּׁמַעְתָּ פַּעַם מֵאָדָם \
שֶׁיֵּשׁ לוֹ אוֹתוֹ שֵׁם כָּמוֹךָ\
\
שֶׁכָּל אָדָם שֶׁיֵּשׁ לוֹ אָח \
שֶׁחָזַר מִטִּיּוּל אַחֲרֵי צָבָא \
וְהֵבִיא מַצֶ'אטָה, כָּזֹאת אֲמִתִּית\
שֶׁשּׁוֹקֶלֶת חֲצִי קִילוֹ לְפָחוֹת -\
וְאֶפְשָׁר בְּקַלּוּת לְדַמְיֵן אֵיךְ הִיא שִׁמּוּשִׁית \
בְּהַסְדָּרַת הַתּוֹר לְקָפֶה \
בַּבְּקָרִים עֲמוּסִים בִּמְיֻחָד בְּתַיָּרִים \
בִּרְחוֹב בֵּית-הָאֶשֶׁל\
מִתַּחַת לְמָלוֹן הַבּוּטִיק -\
צָרִיךְ לְהַמְצִיא מִסְמָכִים \
עַל קִיּוּמָהּ שֶׁל חֶבְרָה לְמִסְחָר בְּסַכִּינִים \
כְּדֵי לְהַכְנִיסָהּ עִם אָחִיו בִּבְרִית אַבְרָהָם\
לְיִשְׂרָאֵל\
לְמָשָׁל