# מִפְגָּשׁ שְׁבִיעִי

יוֹם שִׁשִּׁי\
\
עוֹד מְעַט תָּכִין סָלָט פַּסְטָה קַר\
עִם זֵיתִים וְעַגְבָנִיּוֹת מְיֻבָּשׁוֹת\
אוֹתוֹ תִּקַּח אֶל הַבֵּן שֶׁלְּךָ\
אֶל הָרֵי יְרוּשָׁלַיִם\
שָׁם אַתָּה כְּבָר סַבָּא\
\
אוּלַי עַכְשָׁו זְמַן טוֹב לְעַמֵּת אוֹתְךָ\
עִם זֶה שֶׁאַתָּה בְּעֶצֶם כּוֹתֵב עַל עַצְמְךָ\
בְּגוּף שֵׁנִי\
\
מִי שֶׁקָּרָא אוֹתְךָ עַד כָּאן\
כְּמוֹ כָּל מִי שֶׁעָקְבָה אָז בַּרֶשֶׁת\
מִי קָרְאָה אֶת הַשִּׁירִים שֶׁלְּךָ\
כָּל מִי שֶׁשֶּׁלְּךָ\
הֵבִין שֶׁזֶּה אַתָּה\
\
אֶת הַשִּׁיר הָאַחֲרוֹן שֶׁכָּתַבְתָּ\
עוֹד לֹא פִּרְסַמְתָּ\
כְּבָר חָדְשַׁיִם אַתָּה יוֹשֵׁב עָלָיו\
מְחַכֶּה לָהּ\
\
אֶתְמוֹל בָּעֶרֶב\
בְּחַוַּת הַבּוֹדְדִים בַּדָּרוֹם\
כְּשֶׁהָאַנְגְּלִי סִיֵּם שִׁיר בְּדִי-מִינוֹר\
הִרְגַּשְׁתָּ אֶת הַמְּשִׁיכָה פְּנִימָה\
אֶת רִקְמַת הַחִבּוּר\
כְּמוֹ שֶׁפַּעַם הָיוּ עוֹשִׂים\
בְּתַקְלִיטִים שֶׁל רוֹק מִתְקַדֵּם\
אֶת הַמַּעֲבָר בֵּין שִׁיר לְשִׁיר\
עִם אֵפֵקְט מִתְמַשֵּׁךְ\
אוֹ רַעַשׁ רֶקַע, מֵהָרְחוֹב\
\
הֵצַצְתָּ לַצְּדָדִים\
כְּמוֹ לִפְנֵי שֶׁמְּאוֹתְתִים לַפְּנִיָּה\
לִרְאוֹת עִם מִי הַהִתְנַגְּשׁוּת תַּגִּיעַ\
וְאוּלַי הַפַּעַם לְהִמָּנַע\
\
בְּפַעַם הַקּוֹדֶמֶת שֶׁהִרְגַּשְׁתְּ כָּכָה\
הֶחְלַטְתָּ לָשִׁיר בְּכָל זֹאת\
\
זֶה הָיָה אָז, בַּדִּירָה בְּשְׂדֵרוֹת\
הָאַנְגְּלִי קָם בְּאֶמְצַע הַשִּׁיר\
וְיָצָא אֶל חֲדַר הַמַּדְרֵגוֹת\
זֶה שֶׁלֹּא הָיָה בּוֹ אוֹר בִּכְלָל\
וְשִׁמֵּשׁ מִבְחַן אֹמֶץ\
לְכָל מִי שֶׁהִזְמַנְתָּ לַעֲלוֹת\
\
בְּכָל זֹאת גָּמַרְתָּ לָשִׁיר\
אֶת הַשִּׁיר עַל אִשְׁתּוֹ\
שֶׁעָזְבָה אוֹתוֹ חֹדֶשׁ לִפְנֵי כֵן\
לְאַחַר שֶׁלֹּא סִפְּרָה לְאַף אֶחָד חוּץ מִמְּךָ\
מָה הוֹלֵךְ לִקְרוֹת\
וְהוּא הָיָה עוֹד בְּתוֹךְ הַתִּקְוָה\
שֶׁהִיא חוֹזֶרֶת\
\
מָרַחְתָּ לוֹ סְטִירָה רְטוּבָה עַל הַפַּרְצוּף\
כָּכָה מוּל כָּל הַחֶבְרֶה\
סְתָם כָּכָה\
כִּי אַתָּה נֶהֱנֶה לַחֲרֹז\
\
עַכְשָׁו מְדֻבָּר בַּחַיִּים שֶׁלְּךָ\
\
אַרְבַּע שָׁנִים אַחֲרֵי\
אוֹתָהּ הַחֲבוּרָה\
הַפַּעַם סְבִיב מְדוּרָה\
יָרֵחַ מָלֵא בַּחוּץ\
הָעֶרֶב נָעִים\
\
אַתָּה וְהָאַנְגְּלִי הַהוּא\
הִתְקַדַּמְתֶּם מֵהָאִינְסִידֵנְט\
הַלַּיְלָה יֵשׁ לוֹ חֲבֵרָה חֲדָשָׁה\
פַּרְגִּית, כְּמוֹ שֶׁשָּׁמַעְתָּ מִיָּד-שְׁנִיָּה\
אֶת הַגֶּ'נְטֶלְמֵן מִמְּבַשֶּׂרֶת מְבַשֵּׂר\
לַמְּאָרַחַת הַגֶּרְמָנִיָּה\
\
לֹא בָּאתָ לָרִיב\
לֹא אִתּוֹ וְלֹא אִתָּהּ\
אָז לָמָּה בְּעֶצֶם\
\
אוּלַי כִּי הָאָקוֹרְד מוֹשֵׁךְ פְּנִימָה\
כְּמוֹ קֶרֶס תְּלַת צְלִילִי\
שֶׁתּוֹפֵס אוֹתְךָ בְּדִיּוּק\
בָּרִקְמָה הָעֲדִינָה שֶׁל בֵּית הַשֶּׁחִי\
וּמוֹשֵׁךְ, וּמוֹשֵׁךְ\
\
וְהַכְּאֵב הַזֶּה\
הוּא לֹא מֵהַסּוּג שֶׁאַתָּה אוֹהֵב\
הוּא כְּאֵב שֶׁל עֲצִירוּת\
שֶׁל הֲלִיכָה אִטִּית מִדַּי\
בְּיוֹם מַהְבִּיל, לוֹהֵט\
הוּא כְּאֵב שֶׁל רָעָב\
שֶׁל יֶלֶד שֶׁאוֹמְרִים לוֹ לֹא עַכְשָׁו\
שֶׁל הַפַּחַד הַהוּא, מְחֶנֶק\
\
וְאַתָּה יֶלֶד\
עִם שִׁיר שֶׁכָּתַבְתָּ בְּטִיסָה חֲזָרָה מֵאִיטַלְיָה\
בָּעֲמִידָה, יָשָׁר לְתוֹךְ הַטֵּלֵפוֹן\
בִּזְמַן שֶׁהַדַּיֶּלֶת נִסְּתָה לַעֲבֹר\
עִם עֶגְלַת הַמַּשְׁקָאוֹת\
זֹאת שֶׁנִּפְּקָה לָכֶם\
שְׁנֵי בַּקְבּוּקוֹנִים שֶׁל יַיִן לָבָן\
שֶׁעָזְרוּ קְצָת לְהָפִיג אֶת הַהֶלֶם\
מֵהַשֶּׁבֶר בַּכָּתֵף\
מֵאָבְדַן הַצֶּלֶם\
\
חוּץ מִזֶּה, כָּכָה בְּשֶׁקֶט\
הִתְגַּנְּבוּ לַמַּעְגָּל מְזֻיָּנִים בְּמֵיתָר\
מְקוֹנֵן תָּנָ"כִי, נָסִיךְ מְקוֹמִי\
וְאֶחָד שֶׁלְּבַד נוֹתַר\
נַגָּנִים בְּחֶסֶד\
דְּמוּיוֹת מַפְתֵּחַ חֲמַקְמַקּוֹת\
בְּסָאגָה שֶׁלְּךָ כָּאן\
זְמַן פְּרָעוֹת\
\
הֵם פֹּה עַכְשָׁו\
צִפּוֹרִים עַל מַעֲקֵה מִרְפֶּסֶת\
זְמַנִּיִּים בַּחַוָּה הַחוֹלֶשֶׁת\
עַל עֲתוּדַת שִׁטְחֵי עִירָם, הַמֻּפְגֶּזֶת\
זָרִים לַמִּבְטָא הַשָּׁגוּר בָּהּ\
וְהַשִּׁיר בּוֹרֵחַ מִמְּךָ, אֵין עוֹצֶרֶת\
\
רַעַשׁ קָטָן לֹא נָכוֹן\
סְגִירַת סֵפֶר, כִּוּוּן מֵיתָר\
אוּלַי אֲפִלּוּ מְזִיגָה שֶׁלֹּא בַּהֲסָבָה הַצְּפוּיָה\
תִּשְׁלַח אוֹתָן עָפוֹת מִפֹּה\
וְאֵין מָחָר\
\
וְאַתָּה עִם שִׁיר\
בְּאַנְגְּלִית\
שִׁיר שֶׁל סוֹף\
שֶׁל לֹא וְלֹא\
\
בְּלוּז שֶׁל לוּ"ז\
שֶׁל מָה שֶׁהָיָה\
וּמָה שֶׁעָתִיד לָבוֹא\
\
זוּז