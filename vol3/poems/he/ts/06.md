# מִפְגָּשׁ שִׁשִּׁי

בַּשָּׁלָב הַזֶּה אַתָּה תָּלוּי מֵהַתִּקְרָה \
בְּמֶרְכַּז הָעוֹלָם, כְּמוֹ כַּדּוּר אִמּוּן \
שֶׁמִּישֶׁהִי עִם הַעֲדָפוֹת\
קָנְתָה לְמִתְאַגְרֵף מַתְחִיל \
כָּזֶה מֵעוֹר חוּם\
עִם תְּפָרִים לְבָנִים דְּהוּיִים\
נוֹטֵף מַטָּה\
\
עוֹנַת הָאִמּוּנִים נִפְתְּחָה לִפְנֵי כַּמָּה חֳדָשִׁים\
וְהַמַּכּוֹת הוֹלְכוֹת וּמִשְׁתַּפְּרוֹת\
\
שֶׁבֶר בַּכָּתֵף - \
דַּקּוֹת אַחֲרֵי שֶׁרָאִיתָ אוֹתָהּ מְאֻשֶּׁרֶת סוֹף סוֹף\
מֵמִיר קָטָלִיטִי - \
שֶׁהֶחֱלִיט לְהָאִיר בְּאָדֹם אֶת הַדֶּשְׁבּוֹרְד\
שֶׁל טוֹיוֹטָה שֶׁכִּמְעַט הִגִּיעָה\
לַחֲצִי מִילְיוֹן קִילוֹמֶטְרִים בִּלְעָדָיו\
דַּרְכּוֹן שֶׁנִּגְנַב - \
עַל יְדֵי רוֹמָנִי צָעִיר חָצוּף\
שֶׁבָּדַק אוֹתְךָ קֹדֶם בְּתַחֲנַת הָרַכֶּבֶת\
כְּמוֹ אֵלֶּה שֶׁנּוֹתְנִים דְּחִיפָה קְטַנָּה\
לִבְדֹּק אֶת הַיְּצִיבָה לִפְנֵי הַבּוֹקְס\
\
וּמֵעַל הַכֹּל -\
הַחֹם, הַחֹם הַבִּלְתִּי נִלְאֶה שֶׁל הַקַּיִץ הַמְּקֻלָּל הַזֶּה\
שֶׁבּוֹ הֵבַנְתָּ שֶׁאִי אֶפְשָׁר יוֹתֵר לִבְרֹחַ\
\
בַּיָּצִיעַ לְמַעְלָה\
הַהִמּוּרִים עַל סוֹפְךָ בְּעִצּוּמָם \
מִדֵּי פַּעַם דְּמוּת יוֹרֶדֶת אֶל הַזִּירָה\
וּמַצִּיעָה פִּתְרוֹן, הֶסְדֵּר \
\
אַתָּה מַקְשִׁיב וּמְסָרֵב\
בַּיְּהִירוּת הָאָפְיָנִית לְךָ\
עֲדַיִן תָּלוּי הָפוּךְ\
הַדָּם מְמַלֵּא לְךָ אֶת אֲרֻבּוֹת הָעֵינַיִם\
סוֹתֵם לְךָ אֶת תּוֹדַעַת הָאָסוֹן\
אֶת מָה שֶׁצּוֹפֶה לְךָ הֶעָתִיד\
הַמִּיָּדִי \
\
זֶה כְּבָר לֹא מַמָּשׁ כּוֹאֵב\
לֹא מַפְתִּיעַ, אוּלַי אֲפִלּוּ מְעַנְיֵן\
\
לְרֹב לֹא נִשְׁאָרִים סִימָנִים בַּבֹּקֶר\
עֲדַיִן אַתָּה בּוֹדֵק\
מְצַלֵּם אֶת עַצְמְךָ מוּל הָרְאִי\
בְּפוֹזָה מְפֻתֶּלֶת מַשֶּׁהוּ\
מַגְדִּיל אֶת הָאֵזוֹר הַמֻּלְקֶה\
\
אֵין טַעַם לִשְׁאֹל\
אִם הִיא יוֹדַעַת וּמָה\
אַתָּה לֹא שׁוֹלֵחַ כְּלוּם\
רַק מְדַוֵּחַ, בִּשְׂפָתָהּ\
\
וְכָל זֶה\
מַסְעִיר כְּפִי שֶׁיָּכוֹל לִהְיוֹת\
מְשַׁנֶּה חַיִּים, עוֹבֵר לְיָדְךָ\
וְאַף פָּחוֹת\
\
אַתָּה טְרֶמְפִּיסְט בִּכְבִישׁ מָהִיר\
הַמַּשָּׂאִיּוֹת מְגָרְדוֹת לְךָ\
אֶת הָרְצוּעוֹת הַחָפְשִׁיּוֹת שֶׁל הַתִּיק\
אֶת דַּשׁ הַמְּעִיל הָיָה כּוֹתֵב סוֹפֵר נָדוֹשׁ\
רַק הָרוּחַ מְזִיזָה אוֹתְךָ\
מַפְחִידָה לִפְעָמִים\
\
אַתָּה מֵצִיץ לָהֶם בָּעֵינַיִם\
מַבִּיט כְּלַפֵּי מַעְלָה\
אֶל הַקַּבִּינָה\
\
כְּשֶׁשּׁוֹכְבִים עַל הָרִצְפָּה\
וּמְתַרְגְּלִים מַבָּט בּוֹחֵן\
תּוֹךְ כְּדֵי פַּחַד כִּמְעַט קִיּוּמִי\
רוֹאִים דְּבָרִים שֶׁלֹּא רוֹצִים שֶׁתִּרְאֶה\
\
רוֹאִים אֶת הַסְּתִימוֹת\
בַּשִּׁנַּיִם הַטּוֹחֲנוֹת הָעֶלְיוֹנוֹת\
רוֹאִים אֶת הַקֶּפֶל שֶׁל בֶּטֶן\
זֶה שֶׁמְּסַמֵּן אֶת סוֹף הַמֶּרְכָּז\
וְאֶת הַדֶּרֶךְ מַטָּה, אֶל הַדָּרוֹם\
\
רוֹאִים אֶת כָּל מָה שֶׁאָסוּר לִרְאוֹת\
אֵיפֹה שֶׁאָסוּר לָגַעַת\
אֵיפֹה שֶׁצָּרִיךְ לָשִׂים לֵב\
לֹא לְהַעֲבִיר אֶצְבַּע מֵחֹר לְחֹר\
אֵיפֹה שֶׁאֵין בְּתוּלִים כִּי לֹא מַמָּשׁ צָרִיךְ\
 \
עַכְשָׁו הַמְּחִילָה הַזֹּאת הִיא הַכֹּל\
דַּרְכָּהּ תִּזְחַל חָזְרָה אֶל הַמְּצִיאוּת\
\
בֵּין לְבֵין גַּם תִּזָּכֵר\
בְּמִי שֶׁכְּבָר לֹא כָּאן\
בַּיַּשְׁבָן הַקָּרִיר שֶׁלָּהּ מִתַּחַת לַגִּ'ינְס\
אָז בַּמִּשְׂרָד דֶּמֶה שֶׁהָיָה לְךָ בַּמּוֹשָׁב\
שֶׁכָּל מָה שֶׁהָיָה טוֹב בּוֹ\
זֶה שֶׁאֶפְשָׁר הָיָה לֶאֱכֹל בּוֹ יוֹגוּרְט בְּעֶשֶׂר בַּבֹּקֶר\
אִתָּהּ, לְבַד\
וּלְדַבֵּר עַל כָּל הָאֲחֵרִים שֶׁהָיְתָה קוֹטֶפֶת בִּדְרָכִים\
בֵּין שִׁילָת לְאֶלְעָד\
\
כָּל זֶה עוֹבֵר לְךָ בָּרֹאשׁ עַכְשָׁו\
כְּשֶׁאַתָּה עַל הָרִצְפָּה\
עוֹד מְעַט תָּקוּם בִּקְפִיצָה קַלָּה\
תְּנַעֵר אֶת שְׁאֵרִיּוֹת הָאָבָק\
מֵהַשָּׁטִיחַ שֶׁנִּשְׁאַב לֹא מִזְּמַן - \
הֲרֵי זֹאת הַסִּבָּה הָאֲמִתִּית\
שֶׁהִזְמַנְתָּ אוֹתָהּ לְמַעְלָה \
שֶׁתִּהְיֶה לָךְ מוֹטִיבַצְיָה לְנַקּוֹת -\
וְתִצְחַק עַל הַכֹּל\
ווֹלְדֶּן, תְּ'רוֹ, הִיר אָיִי קָאם\
\
פּוּס, הַפְסָקָה, מַחֲצִית\
אוּלַי אֲפִלּוּ שְׁרִיקַת סִיּוּם מֻקְדֶּמֶת\
הַיְּלָדִים מְשֻׁחְרָרִים הַבַּיְתָה בְּאַנְחַת רְוָחָה\
הַהֲקַלָּה שֶׁיֵּשׁ בְּחֹסֶר הַהֶכְרֵחַ \
לְהַמְשִׁיךְ אֶת הַמִּשְׂחָק הַזֶּה עַד הַסּוֹף\
\
דֶּלֶת הַזְּכוּכִית תָּנוּעַ מֵעַצְמָהּ\
וְהוֹפּ, אַתֶּם בַּצַּד הַשֵּׁנִי\
תַּרְבּוּתִיִּים, שְׁנוּנִים, שָׁוִים\
\
וְכָל זֶה סָתוּם וּמוּבָן\
עָרוּם וּמְסֻגְנָן\
פָּשׁוּט וּמְסֻכָּן\
\
כָּל זֶה הָיָה אֶתְמוֹל\
מִזְּמַן