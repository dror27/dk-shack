# מִפְגָּשׁ שֵׁנִי

בֵּינְתַיִם מְאַוְרֵר הַתִּקְרָה הַשָּׁקֵט\
זֶה עִם הַכְּנָפַיִם בְּצֶבַע קְרֵם\
בּוֹחֵשׁ אֶת הָעִסָּה הַקֵּיצִית שֶׁל סוֹף הַיּוֹם פֹּה\
וּמֵזִיז אֶת שְׁתֵּי הַדְּלָעוֹת הַיְּבֵשׁוֹת \
הַתְּלֻיּוֹת עַל מַשְׁקוֹף הַדֶּלֶת הָרְחָבָה \
הַמּוֹבִילָה אֶל הַמִּרְפֶּסֶת \
הֵיכָן שֶׁאֵין דֶּלֶת כְּבָר חֲמִשִּׁים וְשֵׁשׁ שָׁנִים \
הֵיכָן שֶׁאֵין מִרְפֶּסֶת \
מֵאָז שֶׁהַבֵּן שֶׁל הָרַב הָרָאשִׁי\
הַסְּפָרַדִּי כַּנִּרְאֶה, שֶׁל יָפוֹ \
סָגַר אוֹתָהּ כְּדֵי שֶׁיִּהְיֶה מָקוֹם \
לְנַהַג אַמְבּוּלַנְס הַלַּיְלָה\
שֶׁהָיָה חַיָּב מָקוֹם לִישֹׁן אַחֲרֵי כָּל מִשְׁמֶרֶת\
זֶה שֶׁהָיָה גַּם הַבֵּן הַבְּכוֹר שֶׁלּוֹ\
זֶה שֶׁהָיָה רוֹפֵא\
וְאָז לֹא הָיָה רוֹפֵא\
כִּי הָיָה חוֹלֶה\
חוֹלֶה מִדַּי\
\
בְּאַפְרִיקָה\
כָּכָה רָאִיתָ פַּעַם בָּרֶשֶׁת\
עוֹשִׂים מִדְלָעוֹת כָּאֵלּוּ כְּלֵי נְגִינָה\
מִין עוּדִים קְטַנִּים\
כִּי כְּשֶׁהֵן יְבֵשׁוֹת נוֹלָד מֵהֶן צְלִיל \
כְּמוֹ שֶׁל טִפּוֹת מַיִם-חַיִּים\
הַנּוֹזְלִים מִבֶּרֶז שֶׁל חֲדַר כְּבִיסָה\
כָּזֶה שֶׁבְּמִקְרֶה הִצְמִידוּ לוֹ מִיקְרוֹפוֹן\
קָרוֹב קָרוֹב\
וּבִקְּשׁוּ מִכָּל הַשְּׁכוּנָה לִהְיוֹת בְּשֶׁקֶט\
וְאָז הִקְלִיטוּ לְפִרְסֹמֶת שֶׁל חִסָּכוֹן בְּמַיִם\
\
זֶה בֶּטַח לֹא הָיָה בָּרְחוֹב שֶׁלְּךָ\
\
פֹּה לֹא מַקְלִיטִים כְּלוּם\
אוּלַי חוּץ מֵאַלְפֵי הַמַּצְלֵמוֹת\
הַמְּפֻזָּרוֹת עַל כָּל עֵץ וּבִנְיָן\
כְּמוֹ צִפּוֹרִים עַל חוּט\
הֵן מַקְלִיטוֹת הַכֹּל\
אוֹ כְּלוּם, שֶׁזֶּה מַמָּשׁ אוֹתוֹ דָּבָר\
כָּכָה רָאִיתָ, גַּם בָּרֶשֶׁת\
אָדָם חָכָם אֶחָד מַסְבִּיר:\
\
אִם דָּבָר הוּא הַכֹּל\
הֲרֵי אֵין דָּבָר מִלְּבַדּוֹ\
וְאָז כֵּיצַד נֵדַע \
שֶׁהוּא אָכֵן הַדָּבָר\
וְלֹא פָּשׁוּט הַכֹּל?\
\
הוּא בָּא בְּקֶטַע פִילוֹסוֹפִי אָז\
אֲבָל אַחַר כָּךְ הַמְּתֻלְתֶּלֶת אָמְרָה לְךָ\
שֶׁזֶּה בִּכְלָל קֶטַע שֶׁל קַבָּלָה\
שֶׁאֱלוֹהִים הוּא לֹא הַכֹּל\
כְּלוֹמַר שֶׁהוּא כִּמְעַט הַכֹּל\
אֲבָל לֹא הַכֹּל\
וְשֶׁאֲנַחְנוּ בְּעֶצֶם חַיִּים בַּשְּׁאֵרִית שֶׁל הָעוֹלָם \
שֶׁהִיא לֹא אֱלֹהִים\
מִסְתַּפְּקִים בַּפֵּרוּרִים\
בְּמָה שֶׁנִּשְׁאַר\
מִצְטוֹפְפִים בְּחֶלְקַת הָאֱלֹהִים שֶׁלָּנוּ\
שֶׁהִיא בְּעֶצֶם לֹא שֶׁלּוֹ\
\
הַסְכָּמַת\
\
רַק רָצִיתָ לְחַבֵּק אוֹתָהּ\
שֶׁתֵּשֵׁב לְךָ בֵּין הָרַגְלַיִם\
כָּכָה עִם הַגַּב שֶׁלָּהּ אֶל הַבֶּטֶן שֶׁלְּךָ\
וְאָז תַּחֲזִיק אוֹתָהּ מֵאָחוֹר\
\
אֲבָל הִיא לֹא הָיְתָה בִּכְלָל בַּקֶּטַע\
אִם לֹא הַכֹּל אָז לֹא כְּלוּם אָמְרָה\
וְאַף עַל פִּי שֶׁזֶּה נִרְאֶה לְךָ עוֹמֵד\
בִּסְתִירָה לְכָל מָה שֶׁאָמְרָה לִפְנֵי כֵן\
עָמַד לְךָ בְּשֶׁקֶט בִּפְנִים מָה שֶׁעוֹמֵד\
וְכָכָה נִשְׁאֶרֶת תָּקוּעַ בַּמָּקוֹם\
\
אַחַר כָּךְ מָחַקְתָּ אוֹתָהּ מֵהַטֵּלֵפוֹן\
כִּי כָּאַב לָךְ יוֹתֵר מִדַּי לָדַעַת\
שֶׁיֵּשׁ לְךָ אֶת הַמִּסְפָּר שֶׁלָּהּ\
וְהִיא לֹא כּוֹתֶבֶת כְּלוּם\
\
זֶה חָזַר עַל עַצְמוֹ כַּמָּה פְּעָמִים\
עַד שֶׁהִתְעַיַּפְתָּ גַּם מִזֶּה\
\
עַכְשָׁו הִיא מֻנַּחַת שָׁם\
בֵּין סוֹכְנוּת הַבִּטּוּחַ לְאִמָּא שֶׁלְּךָ\
וְהַדְּלָעוֹת שֶׁזָּזוֹת עַל הַמַּשְׁקוֹף\
עוֹשׂוֹת קוֹל עָדִין\
מְתַקְתַּק כָּזֶה\
כְּמוֹ שֶׁהַטֵּלֵפוֹן עוֹשֶׂה\
כְּשֶׁמִּישֶׁהוּ מַקְלִיד טֵקְסְט\
בְּשִׂיחָה פְּעִילָה אִתְּךָ\
\
הַנּוֹנָה שֶׁלְּךָ\
זֹאת שֶׁלְּאַט לְאַט אַתָּה מְגַלֶּה\
שֶׁהִיא בִּכְלָל מִמָּקֵדוֹנְיָה\
וְלֹא מִיָּוָן כְּמוֹ שֶׁהִסְבִּירוּ לְךָ בְּגַאֲוָה\
בְּכָל שַׁבָּת בַּבֹּקֶר בִּבְאֵר יַעֲקֹב\
הָיְתָה מְלַוָּה כָּל אַפְּצִ'י בְּהַבְטָחָה\
שֶׁמִּישֶׁהוּ עַכְשָׁו, בְּדִיּוּק עַכְשָׁו\
חוֹשֵׁב עָלֶיךָ\
\
אוּלַי הִיא כְּבָר אָז הֶחֱזִיקָה\
אֶת הַפָּטֵנְט עַל הַתִּקְתּוּק הַזֶּה\
עַל שְׁלוֹשׁ הַנְּקֻדּוֹת שֶׁרוֹקְדוֹת אֶצְלְךָ \
בַּצָּ'אט שֶׁלָּהּ עִם מִי שֶׁהָיִיתָ אָז\
כְּאִלּוּ הֵן בַּהֲפָקָה שֶׁל שִׁיקָגוֹ\
\
לֹא, אַל תַּחֲשֹׁב עַכְשָׁו עַל שִׁיקָגוֹ\
מְאֻחָר מִדַּי. מָחָר\
\
עַכְשָׁו תִּקַּח אֶת הַטֵּלֵפוֹן וְתִכְתֹּב הוֹדָעָה\
אַחַר כָּךְ תַּעֲבִיר לְמַצָּב שָׁקֵט\
תַּהֲפֹךְ עִם הַמָּסָךְ לְמַטָּה\
וְתִשְׁתַּדֵּל לֹא לָמוּת מִבּוּשָׁה\
\
כֵּן, אַתָּה מָכוּר לָזֶה\
\
אַתָּה גַּ'נְקִי שֶׁל תְּשׂוּמֶת לֵב\
סוֹחֵר בִּלְבָבוֹת מְשֻׁמָּשִׁים\
מֶלֶךְ קְרָנוֹת הוֹן סִכּוּל\
מַשְׁקִיעַ אַמִּיץ, אָדָם שֶׁמַּפְלִיץ\
\
אַתָּה יְצוּר בֶּן שִׁשִּׁים\
עִם מַדָּף אֶחָד בָּאָרוֹן\
כַּמָּה בָּתִּים מְפֻזָּרִים בָּעוֹלָם\
וּמַחֲשָׁבוֹת טְרִיוְיָאלִיּוֹת יוֹתֵר וְיוֹתֵר בְּכָל יוֹם\
\
אַתָּה יְצוּר נִפְלָא\
חָפְשִׁי, מְרַתֵּק\
חַד פַּעֲמִי\
\
עֲדַיִן\
כָּל אֵיךְ שֶׁלֹּא תַּהֲפֹךְ בָּזֶה\
אַתָּה יְצוּר\
חֲתִיכַת יְצוּר כָּזֶה\
שֶׁאֵין לוֹ שֵׁם\
אֵין לוֹ מַטָּרָה\
אֵין לוֹ אֶת כָּל מָה שֶׁעוֹזֵר לְגֹלֶם לַהֲפֹךְ לְפַרְפַּר\
יְצוּר עִם מַחֲשָׁבוֹת פְּשׁוּטוֹת וַאֲהָבוֹת גְּדוֹלוֹת\
\
הִנֵּה, כָּכָה\
בָּנָאלִי\
יְצוּר
