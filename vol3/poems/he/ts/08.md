# מִפְגָּשׁ שְׁמִינִי

לִפְעָמִים אַתָּה יוֹשֵׁב בָּרַכֶּבֶת\
עִם תִּיק גַּב קָטָן וְיוּקַלְילִי טֵנוֹר\
הָאֶצְבָּעוֹת שֶׁלְּךָ\
אֵלֶּה שֶׁמְּתַקְתַּקּוֹת עַכְשָׁו עַל הֲמֶאק הֶחָדִישׁ\
חֲשׂוּפוֹת, חוֹשְׂפוֹת\
\
אֵין עָלֶיךָ כְּלוּם\
לֹא שַׁרְשֶׁרֶת, לֹא טַבַּעַת\
לֹא שָׁעוֹן, לֹא מִשְׁקָפַיִם\
כְּלוּם\
חוּץ מִכַּמָּה פְּרָטֵי לְבוּשׁ\
אַתָּה עָרוּם\
\
זֶהוּ בְּעֶצֶם הַמַּצָּב הָרָגִיל\
אַתָּה אוֹמֵר לְעַצְמְךָ\
אֲבָל אָז אַתָּה מֵרִים מַבָּט\
אֶל הַחֲבֵרָה הַזְּמַנִּית שֶׁלְּךָ\
זֹאת הַיּוֹשֶׁבֶת עַכְשָׁו\
בַּאֲלַכְסוֹן מִמְּךָ עַל אוֹתוֹ שֻׁלְחָן\
זֹאת שֶׁמְּבַקֶּרֶת הַכַּרְטִיסִים\
שָׁאֲלָה לִפְנֵי כַּמָּה דַּקּוֹת\
אִם אַתֶּם נְשׂוּאִים, יַחְדָּיו\
\
צְחַקְתֶּם\
שָׂשִׂים אֱלֵי קְרָב\
\
בְּאֹפֶן טִבְעִי הַיָּד נִשְׁלַחַת\
לִפְתֹּחַ כַּפְתּוֹר, בַּחֻלְצָה\
לִרְשֹׁם אֶת הָאֵרוּעַ כְּמַחֲמָאָה\
בַּאֶקְסֵל שֶׁל הַחַיִּים\
בָּעַמּוּדָה הַנְּכוֹנָה\
\
אַחַר כָּךְ צָרִיךְ לְפָרֵק\
לְהַתִּישׁ אֶת עַצְמְךָ וְאוֹתָהּ\
בִּסְמוֹל-טוֹק שֶׁל עֶשֶׂר דַּקּוֹת\
כּוֹלֵל גִּילָאֵי הַיְּלָדוֹת\
תְּאָרִים אָקָדֵמִיִּים\
בָּתִּים, סִבּוֹת\
אָבִיהָ מֵצִיץ מִמּוֹשָׁבוֹ\
עֲדַיִן שׁוֹמֵר\
מִמְּרוֹם שְׁמוֹנִים שְׁנוֹת\
\
בְּאָקוֹרְד הַסִּיּוּם\
בְּדֶרֶךְ חֲזָרָה לְשֹׁרֶשׁ הַסֻּלָּם\
אֶחָד מִכֶּם הִצְהִיר שֶׁהוּא לֹא מְעֻנְיָן\
לְהַמְשִׁיךְ וּלְהַפְרִיעַ לַשֵּׁנִי\
לְעַיֵּן בַּטֵּלֵפוֹן\
לְעַדְכֵּן בָּאֵרוּעַ אֶת שְׁאַר הָעוֹלָם\
\
זֶה הָיָה כָּל כָּךְ שָׁקוּף\
שֶׁאַתָּה מִתְבַּיֵּשׁ לִכְתֹּב\
מִי הָיָה מִי בַּפְּרוֹטוֹקוֹל\
כְּמוֹ תָּמִיד, מְיֻתָּר לִשְׁאֹל\
\
בְּכָל אֹפֶן\
אַף עַל פִּי שֶׁזֶּה הָיָה סוּג שֶׁל קֶרֶס\
לָדוּג בּוֹ מַחֲמָאָה נוֹסֶפֶת\
כְּמוֹ לְמָשָׁל\
לֹא, זֶה מַמָּשׁ נָעִים לְהַמְשִׁיךְ לְדַבֵּר\
זֶה לֹא קָרָה\
אֶת הַכַּפְתּוֹר סָגַרְתָּ מַהֵר\
\
כְּמוֹ שְׁנֵי צְבָאוֹת הַיּוֹרִים יְרִיָּה מְסַכֶּמֶת\
לִפְנֵי הַפְסָקַת הָאֵשׁ הַמֻּסְכֶּמֶת\
שְׁאַלְתֶּם עוֹד שְׁאֵלָה אַחַת בְּכָל כִּוּוּן\
זַזְתָּ בַּמּוֹשָׁב, הִיא מְחַשֶּׁבֶת לָקוּם:\
\
כֵּן, אֲנִי מְרַתֶּקֶת\
בִּנְסִבּוֹת אֲחֵרוֹת\
הָיִינוּ מַמְשִׁיכִים\
אֲבָל הִסְכַּמְנוּ שֶׁלֹּא\
אָז בְּלִי הֲפָרוֹת\
\
בְּכָל אֹפֶן הִיא מִסִּידְנִי\
מֵהַמָּקוֹם בּוֹ נִמְצֵאת הָאַהֲבָה הַהִיא\
שֶׁהָיָה אָסוּר לוֹמַר אֶת שְׁמָהּ בְּקוֹל\
בַּבַּיִת\
\
כָּל חַיֶּיךָ לָמַדְתָּ לְהַגְבִּיל דִּבּוּר לְגֵאוֹגְרַפְיָה\
\
בְּיַלְדוּתְךָ קָרְאוּ לְךָ בְּשֵׁם אַחֵר\
בִּתְחוּמֵי הָעִיר רְחוֹבוֹת\
כְּדֵי לְכַבֵּד סָב שֶׁל אָב\
שֶׁאִם הָיָה עוֹלֶה אַרְצָה בַּזְּמַן\
אוּלַי הָיִיתָ אֲפִלּוּ מַצְלִיחַ לִפְגֹּשׁ אוֹתוֹ\
אוּלַי בֶּחָצֵר שֶׁלּוֹ\
בַּצֵּל, מִתַּחַת לְעֵץ שֶׁל שֶׁסֶק\
\
בֶּטַח הָיוּ לוֹ הַרְבֵּה כִּתְמֵי עוֹר חוּמִים\
כְּמוֹ לַסַּבָּא שֶׁלְּךָ\
אִתּוֹ כֵּן בִּלִּיתָ שָׁעוֹת\
בֶּחָצֵר עֲמוּסַת עֲצֵי פְּרִי\
כְּמוֹ שֶׁיֵּשׁ לְאַבָּא שֶׁלְּךָ לִפְעָמִים\
בְּיָמִים אֵלּוּ הוּא קְצָת בָּהִיר יוֹתֵר\
אוּלַי לֹא יוֹצֵא אֶל הַשֶּׁמֶשׁ\
אוּלַי פָּחוֹת כַּפְרִי\
\
לְךָ אֵין עֲדַיִן\
אֲבָל יֵשׁ עוֹד זְמַן\
\
מֵהַשֶּׁמֶשׁ אַתָּה בּוֹרֵחַ כְּבָר שָׁנִים\
בַּשָּׁבוּעַ הָאַחֲרוֹן אַתָּה מְפַנְטֵז\
עַל פְּסָגוֹת בָּאַלְפִּים הָאִיטַלְקִיִּים\
הַשְּׁוֶיְצָרִיִּים, מָה שֶׁיִּהְיֶה\
\
בְּכָל אֹפֶן, הָאַהֲבָה מִסִּידְנִי\
הִיא בְּרֹגֶז אִתְּךָ עַכְשָׁו\
וְנִרְאֶה שֶׁזֶּה דֵּי סוֹפִי\
\
כָּכָה הָיָה גַּם בַּפַּעַם הַקּוֹדֶמֶת\
אָז זֶה לָקַח עֶשְׂרִים שָׁנָה וְשָׁלוֹשׁ יַבָּשׁוֹת\
לִתְפֹּס אֹמֶץ מְשֻׁתָּף לַחֲזֹר לְדַבֵּר\
אַחַר כָּךְ חִכִּיתֶם שֶׁבַע שָׁנִים לְהִזְדַּמְּנוּת לְהִפָּגֵשׁ\
\
הָיוּ לְךָ מַחֲשָׁבוֹת עַל חִבּוּק\
אוּלַי אֲפִלּוּ בִּשְׁכִיבָה\
לֹא הַרְבֵּה יוֹתֵר\
אֲבָל הִיא נִלְחֲצָה\
מִזֶּה שֶׁבְּעֶצֶם בָּאָה עִם הֶחָבֵר שֶׁלָּהּ\
זֶה שֶׁלֹּא הָיְתָה דֶּרֶךְ\
לִכְתֹּב אֶת הַשֵּׁם שֶׁלּוֹ בְּעִבְרִית\
אָז הוּא נִשְׁאַר הֶחָבֵר\
בְּנִגּוּד לָרוּסִי\
שֶׁגַּם אֶת שְׁמוֹ לֹא יָדַעְתָּ\
אֲבָל לְפָחוֹת הוּא הָיָה הָרוּסִי\
\
בַּסּוֹף צֵרַפְתֶּם שְׁתֵּי אוֹתִיּוֹת\
וְהִטְבַּלְתֶּם אוֹתוֹ בֶּן\
\
הֵם הִגִּיעוּ לְלוֹנְדוֹן\
וְנָפְלוּ לְתוֹךְ הַקַּלַּחַת שֶׁל הַמִּשְׁפַּחְתִּיּוּת\
אֶל הָעֲלִיבוֹת שֶׁל מְגוּרִים\
בְּדִירַת הַפְּרוּדִים שֶׁלּוֹ\
\
אַתָּה חָזַרְתָּ בִּמְיֻחָד מֵאִיטַלְיָה\
מֶה עָשִׂיתָ שָׁם אֵין צֹרֶךְ לִשְׁאֹל\
\
בְּנִימוּס אִימְפּוֹטֶנְטִי בִּקַּשְׁתָּ פְּגִישָׁה\
אֲבָל גַּם הִסְבַּרְתָּ שֶׁאַתָּה לֹא רוֹצֶה לְהַפְרִיעַ\
חֹדֶשׁ שָׁלֵם הִסְתּוֹבַבְתֶּם\
בְּמֶרְחַק שְׁעָתַיִם נְסִיעָה\
אֶחָד מֵהַשְּׁנִיָּה\
\
לֹא נִפְגַּשְׁתֶּם\
\
תּוֹךְ כְּדֵי הָיְתָה שׁוֹלַחַת תְּמוּנוֹת\
שֶׁל אֵרוּעִים מִשְׁפַּחְתִּיִּים\
מָחַקְתָּ, מְסָרֵב לְשַׂחֵק\
הִרְגַּשְׁתָּ רָחוֹק\
לֹא מִתְעַנְיֵן, אָמַרְתָּ\
טָעוּת, בֻּטַּלְתָּ, סוֹף\
\
אַחַר כָּךְ הִזְמַנְתָּ אֶת שְׁנֵיהֶם אֶל הַכְּפָר\
הַצָּעַת לָתֵת לָהֶם אֶת הַבַּיִת\
אִרְגַּנְתָּ תָּכְנִית\
אָמָּנוּתִית\
\
זֶה לֹא עָזַר\
הִיא דָּחֲתָה הַכֹּל\
בְּנִימוּס, בְּמִאוּס\
תַּרְבּוּתִית\
\
אַחֲרֵי שְׁבוּעַיִם\
הֵם כְּבָר בְּסִידְנִי חֲזָרָה\
שָׁלַחְתָּ הוֹדָעָה\
עָנְתָה שֶׁהִיא לֹא מִתְעַנְיֶנֶת\
מַכָּה זֵהָה בִּתְנוּעַת רְאִי\
כְּמוֹ שֶׁעוֹשִׂים עַל הַדֶּשֶׁא\
בְּוִוימְבֶּלְדּוֹן, בָּאִי, מִסְפֶּרֶת\
\
תָּמִיד הָיְתָה צִינִית\
אָהַבְתָּ אֶת זֶה אָז וְגַם הַיּוֹם\
אֲבָל אֶצְלָהּ זֶה הָיָה סַכִּינִים\
לֹא מַקְדִּים, לֹא פִּלְפּוּלֵי לָשׁוֹן\
\
הֶחְלַטְתָּ לֹא לְדַמֵּם\
הִיא מְנֻסָּהּ בַּמְּדַמְּמִים שֶׁכָּאֵלּוּ\
הָיְתָה שׁוֹלַחַת לְךָ מְגִלּוֹת\
שֶׁהָיוּ כּוֹתְבִים לָהּ כָּל מִנִּי מְחַזְּרִים מֵהָעוֹלָם\
אַחֲרֵי שֶׁהָיְתָה מִתְאַכְזֶבֶת מֵהֶם\
קַלּוֹת\
\
קָרָאתָ אֶת הַהוֹדָעָה\
וְנָתַתָּ לְמַארְק לְהַעֲבִיר לָהּ וִי כָּחֹל\
\
זֶהוּ\
כַּנִּרְאֶה שֶׁסִּיַּמְתֶּם סוֹפִית\
אוּלַי\
\
אַתָּה יוֹדֵעַ לִזְחֹל חֲזָרָה\
אֲבָל כְּבָר נִמְאַס לְךָ\
מֵהַגֵּרוּד אַחַר כָּךְ בַּחֲזֵה\
מֵהַקִּלּוּפִים בַּפְּטָמוֹת\
\
אִם כְּאֵבֵי לֵב\
אָז שֶׁיִּהְיֶה הַדָּבָר הָאֲמִתִּי\
סִירֵנוֹת וְהַכֹּל\
\
וְכָל זֶה בִּכְלָל לֹא קָשׁוּר עַכְשָׁו\
סִידְנִי מוּלְךָ צוֹחֶקֶת לְעַצְמָהּ\
אֶל מוּל הַטֵּלֵפוֹן\
אַבָּא שֶׁלָּהּ, בֶּן הַשְּׁמוֹנִים כַּנִּרְאֶה\
יוֹשֵׁב עַכְשָׁו בַּמּוֹשָׁב הָרָחוֹק\
הֵם חוֹזְרִים לְשֵׁפִילְד\
אֶל הַשְּׁכוּנָה מִמֶּנָּה הִגֵּר, אֶל הַבְּלוֹק\
\
גַּם הַמִּשְׁפָּחָה שֶׁלָּהּ מִשָּׁם -\
הִנֵּה אַתָּה עוֹד קָשׁוּר אֵלֶיהָ בַּעֲבוֹתוֹת -\
וּפַעַם שָׁלְחָה אוֹתְךָ לַסִּפְרִיָּה\
לְחַפֵּשׂ אוֹתָם בָּרְשׁוּמוֹת\
\
לֹא רָצִיתָ לִהְיוֹת שֵׁרוּתִי מִדַּי\
אָז שִׁקַּרְתָּ וְאָמַרְתָּ שֶׁסָּגוּר שָׁם הַיּוֹם\
בִּמְקוֹם זֶה עָלִיתָ עוֹד שְׁתֵּי קוֹמוֹת\
אֶל הַמּוּזֵאוֹן הָעִירוֹנִי\
שָׁם הִתְמַזַּגְתָּ עִם תַּעֲרוּכָה\
שֶׁל גּוּפִים תְּלַת מֵימָדִיִּים קְרִירִים מֵאָלוּמִינְיוּם\
\
אוּלַי כִּי רַק רָצִיתָ לַחְזֹר אֶל הַבֹּקֶר הַהוּא\
שֶׁהִגִּיעָה בַּפַּעַם הָרִאשׁוֹנָה אֶל הַמִּשְׂרָד\
וּבִקַּשְׁתָּ מֵהָעוֹבֵד הַיָּחִיד שֶׁלְּךָ\
לָקַחַת אֶת שְׁאֵרִית הַיּוֹם כְּחֻפְשָׁה\
אַף עַל פִּי שֶׁהָרֶגַע הִגִּיעַ לְיוֹמוֹ הָרִאשׁוֹן -\
הוּא לֹא חָזַר -\
כְּדֵי שֶׁתִּהְיוּ לְבַד\
וְתוּכַל לְהַכְנִיס לָהּ יָד בֵּין הַתַּחְתּוֹנִים לַיַּשְׁבָן\
וּלְהַגִּישׁ עַד כַּמָּה הוּא קַר\
קַר כְּמוֹ הַשֶּׁקֶט הַזֶּה\
שֶׁיֵּשׁ עַכְשָׁו בֵּינֵיכֶם\
קַר כְּמוֹ הַשֶּׁלֶג שֶׁתִּהְיֶה בּוֹ בְּיָנוּאָר\
קַר כְּמוֹ שֶׁאַתָּה עַכְשָׁו\
אֶל אֲחוֹתָהּ הָאוֹסְטְרָלִית מוּלְךָ\
\
קַר