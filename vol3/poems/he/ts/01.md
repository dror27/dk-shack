# מִפְגָּשׁ רִאשׁוֹן

הוּא בְּעֶצֶם יָדַע כְּבָר מָה יִהְיֶה בַּסּוֹף\
אַחֲרֵי שֶׁתַּעֲבֹר הַשָּׁנָה הַמְּקֻלֶּלֶת הַזֹּאת\
אַחֲרֵי שֶׁהַקַּיִץ הַדָּבִיק יִשָּׁכַח\
עִם כָּל זַוְעוֹתָיו\
\
זֶה יִקְרֶה בְּשִׁפּוּלֵי הַחֹרֶף\
בַּצַּד הַפָּרוּם שֶׁלּוֹ\
הֵיכָן שֶׁאֲמוּרִים לִסְגֹּר אֶת הַכַּפְתּוֹרִים שֶׁל הַצִּיפָה\
אֲבָל אַף פַּעַם לֹא\
וְאָז הַפּוּךְ בּוֹרֵחַ מִבִּפְנִים\
בְּחֶשְׁכַת הַלַּיְלָה\
וְאֵין כְּבָר דֶּרֶךְ מְהֻגֶּנֶת לְהַכְנִיס אוֹתוֹ חֲזָרָה\
רַק אוּלַי דֶּרֶךְ סִבּוּב בַּמְּכוֹנָה \
אֲבָל זֹאת תָּכְנִית שֶׁל לְבָנִים\
שֶׁהִיא הָאֲרֻכָּה בְּיוֹתֵר\
אָז לְמִי יֵשׁ כֹּחַ\
\
פַּעַם הָיָה יוֹתֵר כֹּחַ\
אוֹ לְפָחוֹת כָּכָה הִיא אוֹמֶרֶת לוֹ \
לִפְעָמִים\
כְּשֶׁיֵּשׁ בָּהּ עֲדַיִן אֶת הַנִּיצוֹץ\
פַּעַם לֹא הָיָה צָרִיךְ לִמְחֹק כָּל יוֹם\
מִיָּד כְּשֶׁקַּמְנוּ בַּבֹּקֶר שֶׁאַחֲרֵי \
\
הָיָה אֶפְשָׁר לִשְׁמוֹר אוֹתוֹ\
כְּמוֹ שֶׁשּׁוֹמְרִים קָסֵטוֹת שֶׁל וִידֵאוֹ סוּפֶּר-שְׁמוֹנֶה\
כְּדֵי שֶׁמִּישֶׁהוּ נֶעְלָם מֵהֶעָתִיד\
שֶׁבְּמִקְרֶה גַּם יִהְיֶה חוֹבֵב שִׁחְזוּר\
שֶׁל מְכוֹנוֹת הַקְרָנָה מֵהַמֵּאָה הַקּוֹדֶמֶת\
יָבוֹא וְיִגְלֶה \
אֶת נִפְלָאוֹת הַתְּבוּאָה שֶׁזָּרַעְנוּ\
\
הַיּוֹם נִשְׁאַרְנוּ עִם קַסְטָה אַחַת\
\
כָּל יוֹם בַּבֹּקֶר \
מְרִיצִים אוֹתָהּ חֲזָרָה אֶל הַהַתְחָלָה \
וּמַקְלִיטִים עַל \
כָּכָה, יוֹם יוֹם\
\
אֲבָל מָה\
הָרֹאשׁ שֶׁל הַמְּחִיקָה עוֹבֵר מִן הָעוֹלָם לְאִטּוֹ\
בְּדַרְכּוֹ\
כְּמוֹ כָּל רָאשֵׁי הַמְּחִיקָה שֶׁל מַחְסְנֵי הֶעָבָר כַּיּוֹם\
שֶׁהֲרֵי הַכֹּל נִשְׁמָר, נֶאֱגַר\
נִלְמַד וְאַחַר כָּךְ נִפְלַט אֵלֵינוּ חֲזָרָה \
בְּשִׂיחָה עִם מוֹדֵל שָׁפָה \
שֶׁבָּא רַק אֶתְמוֹל לַשְּׁכוּנָה \
וּכְבָר אֲנַחְנוּ שׁוֹאֲלִים אוֹתוֹ בְּמִי לְהִתְאַהֵב\
\
וְכָךְ\
זִכְרוֹנוֹת הָאֶתְמוֹל נוֹתָרִים מְטֻשְׁטָשִׁים\
מְגֻלְגָּלִים עַל הַסְלִיל\
מְרוּחִים עַד כְּדֵי חֹסֶר מוּבָנוּת\
הֵם הָרֶקַע עַכְשָׁו\
הַמַּצָּע עָלָיו הַיּוֹם הַזֶּה מֻקְלָט\
\
וּבְכָל יוֹם\
הָרֶקַע נֶעֱרַם וּמִתְעַבֶּה\
כְּמוֹ שֶׁקּוֹרֶה כְּשֶׁמְּצַיְּרִים בְּצִבְעֵי שֶׁמֶן\
כְּשֶׁמְּנַסִּים לְהִשְׁתַּמֵּשׁ שׁוּב בַּקַּנְוָס\
וְהוֹפְכִים צִיּוּר לְרֶקַע\
וְאָז שׁוּב וָשׁוּב\
וּבְכָל פַּעַם הָרֶקַע מִשְׁתַּלֵּט יוֹתֵר וְיוֹתֵר\
עַד שֶׁהַכֹּל אַבְּסְטְרַקְטִי\
רִבּוּעַ שֶׁל צֶבַע קָקָה כָּזֶה\
וְאָז קוֹרְאִים לָזֶה אָמָּנוּת\
\
אֲבָל בֵּינְתַיִם זֶה לֹא חָשׁוּב \
כִּי יֵשׁ עוֹד טִפַּת מַגְנֵטִיּוֹת בְּרֹאשׁ הַמְּחִיקָה\
וְזֶה שֶׁל הַהַקְלָטָה עֲדַיִן מַצְלִיחַ לְהַפְרִיד \
בֵּין הַתְּמוּנָה לְבֵין שְׁנֵי עֲרוּצֵי הַשֵּׁמַע\
\
פַּעַם, זֶה הָיָה כִּמְעַט אֶפְשָׁרִי \
לְתַקֵּן אֶת הַתַּקָּלָה שֶׁיָּדוּעַ מֵרֹאשׁ שֶׁתָּבוֹא\
כָּל הַחוּטִים הָיוּ חֲשׂוּפִים\
הַמֵּידָע שֶׁעָבַר בָּהֶם הָיָה הַדָּבָר עַצְמוֹ -\
הַתְּמוּנָה, הַקּוֹל, הַמֶּתַח שֶׁהֶחֱזִיק אֶת הַכֹּל\
\
הָיִיתָ פּוֹתֵחַ אֶת הַבְּרָגִים מִלְּמַטָּה\
מְאַבֵּד אֶחָד\
הוֹפֵךְ אֶת הַמַּכְשִׁיר \
וְתוֹקֵעַ בַּשְּׁטֵקֶר\
\
הַמַּכְשִׁיר הַפָּעוּר לְפָנֶיךָ\
מְחֻשְׁמָל, חַי\
הָיָה הַדָּבָר עַצְמוֹ\
כְּמוֹ הָעֵירֹם שֶׁלָּהּ\
\
הָיִיתָ אָז לוֹקֵחַ אֶת הַפִּין הָאָדֹם\
תּוֹקֵעַ אוֹתוֹ בַּעֲדִינוּת אֶל תּוֹךְ הַקְּרָבַיִם\
מְחַפֵּשׂ אוֹת\
סִימָן לְזֶה שֶׁיֵּשׁ שָׁם מַשֶּׁהוּ\
הָיִיתָ מַקְשִׁיב לָהּ עִם הָאָזְנַיִם\
מִשְׁתַּמֵּשׁ בְּמַגְבֵּר שֶׁל גִּיטָרָה בְּתוֹר סְטָטוֹסְקוֹפּ\
\
הַיּוֹם הַכֹּל דִּיגִיטָלִי \
וְאַתָּה מַרְגִּישׁ זָקֵן לִכְתֹּב אֶת זֶה \
אָז מָה אִם אַתָּה יוֹדֵעַ הַכֹּל? \
זֶה לֹא שָׁוֶה כְּבָר כְּלוּם \
לֹא נִדְרָשׁ, לֹא שִׁמּוּשִׁי לְךָ \
עַכְשָׁו יֵשׁ אֶת הָרֶגַע \
וְהָרֶגַע קָצָר\
\
וְגַם אִם תְּחַבֵּר אֶת הַמַּגְבֵּר אֶל הָרֹאשׁ שֶׁלָּהּ \
כָּכָה בִּזְמַן שֶׁהִיא חוֹלֶמֶת עָלֶיךָ \
כָּל מָה שֶׁתִּשְׁמַע זֶה צִפְצוּפִים שֶׁל בִּיטִים צְפוּפִים \
מֻצְפָּנִים בַּמַּפְתֵּחַ הַצִּבּוּרִי שֶׁלָּהּ \
זֶה שֶׁהִיא לֹא יוֹדַעַת בִּכְלָל\
שֶׁנּוֹלַד מִתּוֹךְ מַכְפֵּלַת שְׁנֵי מִסְפָּרִים רִאשׁוֹנִיִּים גְּדוֹלִים \
\
אֲבָל זֶה לֹא מְשַׁנֶּה לָהּ בִּכְלָל\
שְׁנֵיכֶם הֲיִיתֶם רִאשׁוֹנִיִּים\
קְטַנִּים, פְּרִימָרִים \
בַּיַּעַר \
כְּמוֹ חַיּוֹת הִזְדַּיַּנְתֶּם \
\
וְעַכְשָׁו הִיא יְשֵׁנָה וְאַתָּה כּוֹתֵב\
 \
זֶה נָעִים לַחֲשֹׁב שֶׁיֵּשׁ עֲדַיִן זְמַן \
זְמַן שֶׁאֶפְשָׁר יִהְיֶה בּוֹ לָנוּחַ עַל הַסַּפָּה \
עִם הָרַגְלַיִם לְמַעְלָה כְּמוֹ שֶׁתָּמִיד דִּמְיַנְתָּ\
כְּשֶׁהַכֹּל יִגָּמֵר \
כְּמוֹ סוּג שֶׁל דַּקָּה דּוּמִיָּה \
\
כֵּן, תִּהְיֶה דַּקָּה \
וְעוֹד אַחַת \
אַחַר כָּךְ יִהְיֶה נֵצַח\
\
עֲזֹב\
תִּסְגֹּר אֶת הַפֶּרֶק הַזֶּה עַכְשָׁו\
הִיא נִכְנְסָה הַבַּיְתָה \
וְעוֹד מְעַט תֵּלְכוּ אֶל הַזּוּג הַהוּא \
עִם הַתִּקְרָה הַגְּבוֹהָה\
עִם הַמִּבְנֶה שֶׁיֵּשׁ בּוֹ מַעֲבָר \
בֵּין שְׁנֵי חֲדָרִים בַּקּוֹמָה הַשְּׁנִיָּה \
שֶׁנִּרְאֶה כְּמוֹ מִסְדְּרוֹן חָשׂוּף \
בְּסִפְרִיָּה מוֹדֶרְנִית שֶׁתִּכְנֵן אַדְרִיכָל שְׁוֵדִי \
הוּא יֹאפֶה לֶחֶם \
וְהִיא תַּגִּישׁ סְפּוֹרְטִיבִיּוּת רַכָּה\
\
אִם תִּשְׂרֹד אֶת זֶה \
אָז תַּחֲזֹר לְפֹה\
אֶל הַסַּפָּה\
\
\
בֵּינְתַיִם הַנְּקֻדָּה בַּגַּב הַתַּחְתּוֹן\
זֹאת שֶׁרוֹמַמְתָּ כְּתַכְלִית הַכֹּל\
זֹאת שֶׁדִּמְיַנְתָּ מִתְקַשֶׁתֶת אֶצְלָהּ\
כְּשֶׁהִיא גּוֹמֶרֶת\
עִם נְקֻדַּת זֵעָה אַחַת\
תָּמִיד\
אֶצְלֵךְ הִיא מְגָרֶדֶת עַכְשָׁו\
\
כְּבָר כַּמָּה חֳדָשִׁים הִיא מְגָרֶדֶת\
אוּלַי שָׁנָה\
אֲבָל מִי סוֹפֵר\
אִם הָיִיתָ סוֹפֵר אָז הָיִיתָ כּוֹתֵב\
וְאִם הָיִיתָ כּוֹתֵב הָיִיתָ יוֹדֵעַ\
וְאִם הָיִיתָ יוֹדֵעַ הָיִיתָ עוֹשֶׂה\
וְאִם הָיִיתָ עוֹשֶׂה הָיִיתָ חַי\
וְאִם הָיִיתָ חַי הָיִיתָ מֵת\
וְזֶה מַפְחִיד\
\
אָז לֹא סִפַּרְתָּ כְּלוּם\
רַק הִקְלַטְתָּ וּמָחַקְתָּ\
כָּל יוֹם הָיָה יוֹם\
עִם מַדָּף אֶחָד שֶׁל בְּגָדִים\
וּשְׁנֵי בָּתִּים שֶׁיֵּשׁ בָּהֶם גִּיטָרוֹת\
וְאֶחָד אִיטַלְקִי בָּרֶשֶׁת שֶׁמְּלַמֵּד אוֹתְךָ לְבַשֵּׁל\
\
מָחֳרָתַיִם תִּסְעוּ לְשָׁם, לְאִיטַלְיָה\
וְסוֹף סוֹף אֶפְשָׁר יִהְיֶה לִקְנוֹת שֻׁמָּן חֲזִיר לָבָן \
בִּשְׁבִיל הַבָּסִיס שֶׁל הַפַּסְטָה\
בְּמַכֹּלֶת קְטַנָּה\
שֶׁכְּבָר הָיִיתָ בָּהּ פַּעַם\
שֶׁבָּהּ הַמּוֹכֶרֶת הֻפְתְּעָה לִשְׁמֹעַ אוֹתְךָ\
מְבַקֵּשׁ צִ'פּוֹלֶה בְּמִבְטָא סָבִיר\
\
בַּדֶּלֶת שֶׁלְּיַד תִּשְׁתֶּה קָפֶה קָטָן\
וְהַיּוֹם יַתְחִיל\
בְּלִי שֶׁאַף אֶחָד יֵדַע אֵיךְ
