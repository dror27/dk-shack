# מִפְגָּשׁ רְבִיעִי

בַּזְּמַן הָאַחֲרוֹן אַתָּה שָׁקֵט\
\
בַּשֻּׁלְחָן מוּלְךָ שָׁלוֹשׁ שִׂיחוֹת\
אֲלֵיהֶן אַתָּה יָכוֹל לְהִצְטָרֵף בְּקַלּוּת\
\
אַחַת עַל צִלּוּם דִּיגִיטָלִי\
אַחַת עַל פּוֹלִיטִיקָה \
וְאַחַת עַל גִּיחוֹת יוֹם לְאוּמְבְּרִיָּה\
כֻּלָּן מְרַתְּקוֹת בְּאוֹתָהּ מִדָּה\
\
בְּאֹפֶן הַפְגָּנָתִי אַתָּה יוֹשֵׁב\
בְּזָוִית שֶׁל אַרְבָּעִים וְחָמֵשׁ מַעֲלוֹת\
בְּמֶרְחָק גָּדוֹל בְּמִקְצָת מֵהַמְּקֻבָּל\
בְּפִנַּת הַשֻּׁלְחָן\
\
\
הַכִּסֵּא רַפְסֹדַת כֶּתֶר פְּלַסְטִית\
הַיָּם שָׁלֵו, גַּלִּים קְטַנִּים מִסָּבִיב\
הַגַּל שֶׁמִּיָּמִין אוֹקְיָינוֹס שֶׁל יֹפִי\
זֹאת שֶׁמִּשְּׂמֹאל קְלִפַּת רָצוֹן\
אַתָּה בַּקַּנְיוֹן\
\
הֵד הַשֵּׁמוֹת הַזֵּהִים בְּפִינְג-פּוֹנְג\
בְּדִלְיִי\
\
נִסְחַפְתָּ\
\
לְמָחֳרָת\
כְּבָר שֶׁבַע שִׂיחוֹת אוֹ יוֹתֵר\
מָה זֶה בְּעֶצֶם מְשַׁנֶּה\
\
אַחֲרֵי רֶבַע שָׁעָה\
עִם אוּקְרָאִינִית שֶׁאֵינָהּ פְּלִיטָה - \
כַּמָּה מְרַעֲנֵן - \
אַתָּה מְגַלֶּה שֶׁגַּם הַפִּנּוֹת הַצִּינִיּוֹת בְּיוֹתֵר שֶׁבְּךָ\
מַסְתִּירוֹת בְּמִפְגָּשָׁן פֵּרוּרִים שֶׁל חִבָּה \
עִנְיָן אֲמִתִּי\
אֱנוֹשִׁיּוּת לִכְאוֹרָה\
\
קִרְבָה אַחַת מַסְפִּיקָה לְךָ\
הַזָּוִית נִשְׁמֶרֶת\
הַמֶּרְחָק גָּדֵל\
\
עַכְשָׁו אַתָּה שָׁעוּן עַל מַעֲקֶה נָמוּךְ\
יוֹשֵׁב עַל הָרִצְפָּה בְּסַנְדָּלִים שֶׁל דְּקָטַלוֹן\
שִׁשָּׁה מֶטְרִים מֵהַחֲבוּרָה\
מַשְׁקִיף\
מַקְשִׁיב עַל רֶטֶט\
מְתַרְגֵּל מִדַּת רֹחַק\
\
הַפְּסִיכוֹלוֹג הַקַּבְלִיסְט -\
זֶה עִם הַקּוּקוּ וְהָאִשָּׁה הָאָמֵרִיקָאִית\
זֶה עִם אֹסֶף הַבֻּבּוֹת הַמּוּזָר \
שֶׁכְּמוֹ הִגִּיעַ מִמְּנוֹת יְלָדִים בְּמֶקְדּוֹנַלְדְּס\
זֶה שֶׁלֹּא הָיִיתָ אֶצְלוֹ אֲפִלּוּ בְּטִפּוּל אֶחָד -\
הָיָה חוֹזֵר עַל הַקִּשְׁקוּשׁ הַזֶּה מִדֵּי פַּעַם\
וְהִנֵּה הוּא נִטָּמַע בְּךָ\
אוּלַי גַּם כְּמוֹ הַחַרְמָנוּת\
שֶׁכָּל כָּךְ אָהַב לְשַׁיֵּךְ לְךָ\
בְּאָזְנֵי הַמְּטֻפָּלוֹת שֶׁלּוֹ\
\
אֵיךְ אַתָּה יוֹדֵעַ עַל זֶה\
מְיֻתָּר לִשְׁאֹל\
\
עֲדַיִן הִמְשַׁכְתָּ לִשְׁלֹחַ אוֹתָן אֵלָיו\
דּוֹפֵק, שׂוֹרֵט, מְמָאֵן לְהִתְמַסֵּר\
וְאָז מַשְׁאִיר לוֹ לְתַקֵּן\
לְמַלֵּא אֶת הֶחָסֵר\
לִמְסֹר לָהֶן אֶת הַבְּשׂוֹרָה:\
הוּא כְּבָר מִזְּמַן בַּחַרְמָנוּת \
\
כָּכָה הָיָה הוּא מַתְחִיל\
אַחַר כָּךְ הָיִיתָ אַתָּה מַמְשִׁיךְ\
מֵהַנְּקֻדָּה שֶׁבָּהּ נִגְמְרוּ לָהֶן הַמְּזֻמָּנִים\
בְּבַּרְטֶר, יֵשׁ שֶׁיֹּאמְרוּ לִכְאוֹרָה\
בְּחִנָּם\
\
כְּמוֹ בְּמַעֲרֶכֶת יְחָסִים סִימְבְּיוֹטִית\
הֱיִיתֶם מְזִינִים וּמוֹצְצִים אֶחָד לַשֵּׁנִי\
מַעֲבִירִים וִירוּסִים וּמְזֻמָּנִים\
עַד שֶׁנִּמְאַס לְךָ וְהַפְסָקַת לִדְפֹּק \
\
יוֹם אֶחָד תֵּשְׁבוּ כֻּלְּכֶם יַחַד\
אַחַת מִכִּתָּה גִּימֶל\
אַחַת מִשִּׁיר שֶׁכָּתַבְתָּ אֶתְמוֹל\
וְהַפְּסִיכוֹלוֹג יֶלֶד-שֶׁלִּי-מֻצְלָח גַּם\
\
תַּשִּׁירוּ שִׁירִים מְטֻפָּשִׁים\
וְאַתָּה תְּנַגֵּן עַל כְּלִי מִזְדַּמֵּן\
שִׁירִים שֶׁל שִׂמְחָה וְתוּגָה\
שִׁירִים שֶׁל כָּל הַקְּאוֹבּוֹיְז הָאֵלּוּ\
שֶׁאַתָּה כָּל כָּךְ מְאֹהָב בַּתְּלִישׁוּת שֶׁלָּהֶם\
שִׁירִים שֶׁל דַּיָּגִים\
\
כָּל גַּל נוֹשֵׂאת מַזְכֶּרֶת\
כָּל גַּל הוּא נוֹשֵׂא\
כָּל גַּל הוּא הַכֹּל. הַכֹּל \
\
נִסְחַפְתָּ שׁוּב יַלְדּוֹן \
עַכְשָׁו הַשֶּׁקֶט הָרִבּוֹן\
הַכֹּל לוֹ, גַּם אַתָּה \
שָׁעוֹן