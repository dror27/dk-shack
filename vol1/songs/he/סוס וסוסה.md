# סוּס וְסוּסָה

פַּעַם אַחֲרוֹנָה נִסְגֶּרֶת הַדֶּלֶת הַחֲצוּיָה \
\
פַּעַם זֹאת הָיְתָה הָאֻרְוָה שֶׁל אִישׁ הַדֹּאַר \
הָיָה מַכְנִיס אֶת הַסּוּס פְּנִימָה \
נוֹתֵן לוֹ לֶאֱכֹל חָצִיר טָרִי \
פּוֹתֵחַ לוֹ אֶת הַחֵלֶק הָעֶלְיוֹן \
שֶׁיִּהְיֶה אֲוִיר \
שֶׁיּוּכַל לִרְאוֹת אֶת הַיְּלָדִים עוֹבְרִים בַּסִּמְטָה \
\
שְׁבוּעַיִם הָיִינוּ בָּאֻרְוָה \
כְּמוֹ סוּסָה וְסוּס אֲצִילִים, וָתִיקִים \
הַמְּשֻׁחְרָרִים מֵחוֹבַת הַחֲלוּקָה \
\
כָּל יוֹם הֵכַנְתְּ לָנוּ מָרָק טָרִי \
וְצִיַּרְתְּ צִפּוֹר עִם שֵׁם מוּזָר \
וַאֲנִי הָיִיתִי פּוֹתֵחַ לְמַעְלָה שֶׁיִּהְיֶה לָנוּ אֲוִיר \
כְּדֵי שֶׁאוּכַל לִרְאוֹת אֶת הַיְּלָדִים עוֹבְרִים בַּסִּמְטָה \
\
בַּתִּיכוֹן, בַּכִּתָּה ט׳\
הָיָה מוֹרֶה רוּסִי לְחֶשְׁבּוֹן \
שֶׁרַק עָלָה אָז אַרְצָה\
אָמַרְתִּי לוֹ יוֹם אֶחָד: ״נוּ״ \
כִּי רָצִיתִי שֶׁיִּתְקַדֵּם בַּחֹמֶר \
אָמַר לִי: ״נוּ אוֹמְרִים לְסוּס״ \
וּבִקֵּשׁ שֶׁאֵצֵא אֶל הָאָחוּ בְּעַצְמִי \
עַד שֶׁאֶרְצֶה שׁוּב מוֹרֶה אָדָם\
וְלֹא כָּזֶה שֶׁלוֹקֶק אֶבוּס\ \
\
חָזַרְתִּי עִם חַמְצִיץ בַּפֶּה \
קִבֵּל אוֹתִי וְנָתַן לִי בְּעָיָה \
לַעֲבֹד עָלֶיהָ לְבַד \
בַּשּׁוּרָה הָאַחֲרוֹנָה \
\
אוּלַי הָיִיתִי צָרִיךְ לָדַעַת כְּבָר אָז \
שֶׁאֵין זֶה רַע כָּל כָּךְ לִהְיוֹת סוּס \
אִם לְיָדְךָ סוּסָה \
וְהֶחָצִיר טָעִים וְהָאֲוִיר קַר וְנָעִים \
וְהַגְּבָעוֹת קוֹרְאוֹת: ״בֹּא״ \
וְהַדֶּלֶת פְּתוּחָה בַּחֵצִי הָעֶלְיוֹן \
וְהַיְּלָדִים עוֹבְרִים בַּסִּמְטָה\
אוּלַי \
\
אֲבָל לֹא יָדַעְתִּי \
\
אָז יָדַעְתִּי דְּבָרִים אֲחֵרִים \
לְהוֹצִיא שֹׁרֶשׁ רִבּוּעֵי בַּיָּד \
כְּמוֹ שֶׁעוֹשִׂים חִלּוּק אָרֹךְ \
לִקְלֹעַ לַסַּל, בְּיָמִין אוֹ שְׂמֹאל \
לְנַגֵּן בִּכְלִי נְשִׁיפָה עִם פִּיָּה \
לִקְרֹא וְלִכְתֹּב בִּשְׂפַת הַמַּלְכָּה \
לְחַשֵּׁב עֵרֶךְ שֶׁל נַגָּד לְפִי הַצְּבָעִים \
לְתַקֵּן קָסֶטָה שֶׁנִּקְרְעָה, לִפְעָמִים \
\
עַכְשָׁו כָּל זֶה לֹא חָשׁוּב\
הָיָה \
עַכְשָׁו אֲנִי סוּס \
וְאַתְּ כָּאן, חַיָּה