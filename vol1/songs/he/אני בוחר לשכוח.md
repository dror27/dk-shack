# אֲנִי בּוֹחֵר לִשְׁכֹּחַ

אֲנִי בּוֹחֵר לִשְׁכֹּחַ, לְפַנּוֹת מָקוֹם\
לַעֲזֹר לַּסָּחַף הַטִּבְעִי, אֶת הַשְּׁחִיקָה לִרְתֹּם\
לִהְיוֹת נָקִי בַּמְּעִי מִשְּׁאֵרִיּוֹת הַיּוֹם\
לִשְׁכֹּחַ שֶׁהָיְתָה פֹּה פַּעַם מִלְחָמָה, לִהְיוֹת בְּשָׁלוֹם\
עִם עַצְמִי בְּעִקָּר, עִם כֹּחוֹת הַתֹּם\
עִם הַשֶּׁקֶט, הַצְּמָחִים, הַמָּקוֹם\
\
אֲנִי בּוֹחֵר לִשְׁכֹּחַ, אֶת הַכֹּל\
סְקְלֶרוֹזָה הִיא מִלָּה שֶׁשָּׁמַעְתִּי אֶתְמוֹל\
כְּבָר לֹא זוֹכֵר מָה הַדֶּרֶךְ לְאֶשְׁתָּאוֹל\
רַק נִצְמַד כְּמוֹ הָאִישׁ שֶׁבַּקִּיר, לֹא לִפֹּל\
לְתוֹךְ בּוֹר הַזִּכָּרוֹן הֶעָמוּם\
לְתוֹךְ אַפֵלָּת מַעָמְקֵי הַצִּמְצוּם\
\
אֲנִי בּוֹחֵר לִשְׁכֹּחַ, לֹא לִזְכֹּר\
כָּךְ אוּכַל תָּמִיד לְבַקֵּשׁ מִמֵּךְ לַחֲזֹר\
לַחֲזֹר וְלוֹמַר לִי אִם אָהַבְנוּ לֶחֶם שָׁחֹר\
אוֹ אִם רַצְנוּ בַּשָּׂדוֹת אַחֲרֵי הַגֶּשֶׁם, נוֹשְׁמִים אֶת הַקֹּר\
כָּךְ אוּכַל לְבַקֵּשׁ אֶת אַהֲבָתֵךְ שֶׁתַּחֲזֹר\
קַלָּה תִּהְיֶה אָז יָדְךָ, כְּמַגָּע הַצִּפּוֹר\
\
כֵּן, אֲנִי בּוֹחֵר לִשְׁכֹּחַ, הַכֹּל, גַּם אֶת אוֹתוֹ הַלֵּיל\
שֶׁבּוֹ יָשַׁבְתִּי בַּשֶּׁקֶט, מְחַכֶּה לוֹ לָאִישׁ, מִתְפַּלֵּל\
שֶׁלֹּא יָבוֹא לוֹ מַלְאָךְ וְאוֹתִי יַרְחִיק מֵהַצֵּל\
הַצֵּל שֶׁהָיָה אָז אִתִּי, קָרוֹב, חֲבֵרִי לַכּוֹלֵל\
רַק כָּךְ אָבוֹא שׁוּב בְּחֶבְרַת הָאָדָם, אֶתְבּוֹלֵל\
וְאוֹכֵל לְהַמְשִׁיךְ אֶת חַיַּי, עַל גִּבְעָה, מִבְּלִי שׁוֹאֵל