# קוֹלְפָן

כְּבָר כִּמְעַט שָׁנָה \
אֲנִי חַי לְלֹא קוֹלְפָן \
כְּבָר כִּמְעַט שָׁנָה \
אֲנִי חַי כְּמוֹ חֲצִי בֶּן אָדָם \
\
אֶת מְרִירוּת קְלִפַּת הַמְּלָפְפוֹן לָמַדְתִּי לְקַבֵּל \
כְּמוֹ הָיְתָה מְרִירוּת הָעֲזוּבִים \
אֶת קְלִפַּת תַּפּוּחַ הָאֲדָמָה \
כְּמוֹ הָיְתָה גַּסּוּת הַנִּבְגָּדִים \
\
כְּבָר כִּמְעַט שָׁנָה \
אֲנִי חַי לְלֹא קוֹלְפָן \
כְּבָר כִּמְעַט שָׁנָה \
אֲנִי חַי כְּמוֹ חֲצִי בֶּן אָדָם\
\
מִיָּמִים אֲנִי אוֹכֵל אֶת קְלִפַּת הַתַּפּוּז \
נִדְקַר וּבוֹלֵעַ, מְעַכֵּל וְאוֹמֵר עוֹד בְּבַקָּשָׁה \
\
לֹא עוֹד \
\
הַיּוֹם קָנִיתִי קוֹלְפָן בַּשּׁוּק \
בַּחֲמִשָּׁה שְׁקָלִים \
בַּחֲנוּת צַעֲצוּעֵי הַיְּלָדִים \
גַּם לֶחֶם רוּסִי וּגְבִינָה \
\
מֵעַכְשָׁו אֲנִי מְקַלֵּף מְלָפְפוֹן \
וְגַם פּוֹשֵׁט תַּפּוּחַ אֲדָמָה \
מַשְׁאִיר פִּנּוֹת קְטַנּוֹת שֶׁל עוֹר \
כְּדֵי לֹא לִשְׁכֹּחַ, כְּדֵי לֹא לִזְכֹּר

---
- https://youtu.be/JqAETBNA70o
