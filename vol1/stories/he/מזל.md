# מזל

אחרי שחלקנו את הכסף, ישבתי וחשבתי על אחותי, כמה הייתה נותנת להיות כאן במקומי, זאת שהולכת עם חבילת השטרות ביד, אל עבר האנונימיות המוחלטת.

המשרד של ג'ו סיפק שירות פשוט לכאורה: העלמות, החלפת זהות, חיסול מוחלט של העבר, ללא עקבות או דרך חזרה. כנפגשנו, הסביר לי את זה כך: דמיין לך שני חדרים בבית מלון, ביניהם דלת פנימית. אתה בראשון, מי שאתה, עם כל מה שהעולם יודע עליך ורוצה ממך. בצד השני אתה עדיין אתה, אבל ללא כל חתימה בעולם, חדש, נקי.

אז על שם מי החדר השני רשום הקשיתי? על שם אף אחד … הוא ריק, פנוי. לא אתה ולא אף אחד אחר אמור להיות שם. אדאג לכך שזה יהיה אחרי ביקור החדרנית כך שיהיו לך כמה שעות להתארגן. 

ומה אני יכול לקחת אתי? כלום פרט לכסף אמר, וגם זה עדיף לא יותר מדי. דמיינתי את עצמי, עירום בחדר השני, ללא זהות, ללא שם. עודף כסף לא יהיה בעיה … ממילא לא היה לי הרבה כפי שג'ו ידע. 

על החבילה המלאה של ג'ו לא יכולתי לשלם. היא כללה מחיקת זהות והקמתה של חדשה. כשמסר לי את המחיר קמתי לצאת. הוא עצר אותי בחיוך: אתה נראה לי טיפוס נחמד, אולי נוכל לעשות משהו בשבילך. בשליש המחיר הציע לי את חצי העסקה. אמר שאהיה טיפש לסרב. 

עכשיו אני ערום, עם חבילה דקה של שטרות מוחזקים בגומיה, ללא זהות. ג'ו בחליפת ארמני שחורה. תארתי לעצמי שהוא לא ממש ג'ו אבל כבר היה מאוחר להתחרט. עברתי אל החדר השני והתיישבתי על המיטה.

די מהר הבנתי שאוכל ללבוש את חלוק המלון, לרדת אל החנות שליד הקבלה, לקנות חולצה, מכנסיים, גרביים ונעלים (שעון ותחתונים לא היו לי מעולם), לאחר מכן לנסוע באוטובוס לעיירה רחוקה, להכנס לכנסיה ולבקש את חסותו של האל. זה נראה לי קל מדי הפעם.

נכנסתי אל מתחת לשמיכה ונרדמתי כמו מת, מבלי לחלום כלל. תמיד אהבתי לישון ערום.

כשנכנסה מזל החדרנית פקחתי עיניים. היא קראה לי ג'ו. שאלה אם אני נשאר עוד יום או מפנה. בארון, שהיה פתוח למחצה הייתה תלויה חליפת הארמני. חבילת השטרות נעלמה כמובן. היא רק עמדה בפינה וחייכה, כבעלת סוד. 

הבנתי. יש מליוני ג'ו בעולם, רובם עלומים לי, אחדים מוכרים, אחד מהם הוא אני עכשיו. אני יכול להיות הוא. יכול, לא חייב. החדרנית יצאה. קמתי. החליפה התאימה ככפפה. לא היו תחתונים, גם לא שעון.