# אווה

כשהכל יגמר אסע לים, לחוף שהיה שלנו. אפרוש שמיכה בצל ואחכה. אחכה שיבואו, שתבוא.

לדייגים של סוף היום אחייך. חיוך קטן, נעים, אבל לא כזה שמזמין פנימה. הם יגררו רגליהם בחול וימשיכו הלאה עד קו החוף, שם ישבו על הצדניות הכחולות שלהם ויעשנו. אחר כך יפתחו את תריסר החכות הטלסקופיות, יתקעו אותן בחול ויביטו בי שוב בחיוך רחב, חסרי שן, עם זיפים של יומיים שלושה ויציעו סיגריה.

בערב אביט בזוגות ואסנן לעצמי בשקט: כמה תמונות של שקיעה אפשר עוד לצלם? כמה? ואחשוב כמה אני מקנאה בשמש, שהיא יכולה להעלם כל יום, ככה, בלי תאום מראש ואלף טלפונים - למזוג עצמה ככה אל הים, להתאדם, להתרגש, להסתיים. 

אחר כך אביט שוב בזוגות. הבנות יצודדו רגל אחת קדימה, ברך שניה בכיפוף קל, יד בשיער, יניחו כף יד מטופחת לאורך הירך. הגברים יתפעלו ויתפעלו את הציוד, יכרעו לזוית צילום מושלמת ויחשבו את מסלול השקיעה כמו היו קוסמונאוטים במשימת כבוד-לאומי. כשתעלם השמש יעברו זוג זוג על התמונות, ימחקו ויצחקו. אחר כך, באוטו, יתנשקו ויעלו לפרופיל.

כשיסעו ישארו רק הזאבים, הבודדים. ישמרו מרחקים, חמישים מטר לפחות. מבטם קדימה, אל הים, אף פעם הצידה. רעש הגלים ימסך את היללות. החושך יסתיר את הבושה.

אחרי חצות אהיה ממש לבדי, רק אני והצבים. הם ידדו בכבדות אל המים ואני ארגיש צביטה קטנה בבטן ואזכר בילדים שלי, שהם גדולים עכשיו, גרים בבתים של אחרים ונשים אחרות מכבסות להן. ארדם.

בבוקר האויר יהיה קריר ורענן. צבי, הזקן עם הקייק, יאמר לי שלום ואכנס אחריו למים. אתפשט ואשכב על הגב, צפה, בעיניים עצומות, מחכה שיסיים. אחר כך אסע חזרה הביתה, אשטוף את הרגלים בברז בחצר ואכנס מהדלת של החניה. במקלחת אשיר שיר, שיר לכת.

בינתיים אני כאן, במיטה, שוכבת על הגב, סימטרית, רגליים פסוקות, ברוחב הכתפיים בדיוק, העיניים פקוחות. קפואה, מנסה לנשום.

בפעם באחרונה שהשתתקתי לקח לי יומיים להשתחרר, לקום. חלמתי אז שאני עפה, רחוק, אל תוך הבית של דודה שלי בכפר, זאת שהיו לה שורות של שתילי תותים בחצר, ליד המרפסת, זאת שהייתה צועקת בלילות בקצה המגרש, עם הפנים אל החלקה של חיים. היינו אוכלות את התותים עוד שהיו לבנים, בוסריים. אמרה שאין למה לחכות יותר. היום אנו חיות, חיות השדה, מחר כבר זבל לתולעים. אז הייתה מחייכת ומגישה לנו צלוחית עם סוכר ומזלגות כסף קטנים שהביאה איתה מצ'כיה. בערב היינו נשטפות בצינור מגומי בחוץ, מאחורי המחסן.

התעוררתי. נזכרתי בדוד שלמה, בעלה. איך היה מאיר על שפנים בפרדס עם הפנס הגדול שלו, ככה ישר בעיניים, מחייך, עד שהיו קופאים - ואז אומר לי: בואי, מהר, לפני שיגמרו לי הבטאריות.