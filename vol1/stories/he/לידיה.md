# לידיה

ברט היה נמוך, כמעט נמוך מדי. בתיכון, כשעבד כמנקה שולחנות במסעדה בסוף רחוב 12 סיגל לעצמו שיטה לנקות את קצהו הרחוק של השולחן. היה נצמד אליו, מניח את בטנו ומתגלגל עליה כציר, רגליו באויר, יד שמאל מרימה את מחזיק התפריטים בעוד ימינו חולפת מטה במהירות, כמו הייתה גונבת רמזור צהוב בצומת רטוב של חורף ארוך.

כשסיים את התיכון, הציע לו מקס, בעל המסעדה, עבודה כטבח, כמעט כמו אומר: הרי לא תגיע לדבר בחיים אלו … אז בוא, תעבור אל מאחורי הקלעים, אל תוך המכונה המניעה את כל הקורה בחוץ, שם הם אולי יפים וגבוהים אבל אנחנו ממלאים ומרוקנים אותם, יום יום. בוא, אמר לו, עבור צד.

ברט אהב את לידיה. כבר הרבה שנים היה מביט בה, כמו הייתה ציפור בשמיים. פעם כשנרדמה בטיול שנתי התיישב לידה וניסה לתאם את נשימותיו בהיפוך לשלה, מדמה את הבל נשיפותיה לענן של פרפרים אותו צד הוא בשאיפותיו. מעולם לא נגע בה ומין הסתם, גם לא היה בתוכה.

בעלה של לידיה, מקס, חזר על ההצעה גם ביום המחרת. זוהי הזדמנות בלתי חוזרת אמר. אין שניה לה. 

ברט ישב לחשוב, להפוך בתוכנית החלוקה המוצעת לו: לידיה תהיה של מקס מלמעלה ומבחוץ ושלו מלמטה ומבפנים. במקומות המפגש יטילו קוביה או ישאלו לדעתה, על פי לוח קבוע מראש. 

ככל שחשב יותר הרגיש שזכה בה כולה, שהרי תוכה היה כמעט כולה, פרט אולי לשכבה דקה של עור, ובחלוקת איבריה, סביב הקורקבן למשל, נראה היה לו כי זכה בחשובים באמת (והרי בפה הייתה לו כבר דריסת רגל, מין הסתם, כשער כניסה)

אתה מסכים או לא? קטע אותו מקס. מסכים אמר ברצינות. מסכים בתנאי אחד: שכל עוד ואני מבשל כאן, לא תדרוך כף רגלך במטבח, לעולם. 

מקס הביט בו, משועשע קמעה, וללא שמץ של פטרונות הושיט את ידו קדימה: שותפים?