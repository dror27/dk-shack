# חרוזים

זה היה מתחיל בקטן, בשיבוש זעיר בקליטה, במילה אחת שלא במקום, בשבר של דבר מה. אחר כך כבר אי אפשר היה לעצור, לסגת חזרה.

"אתה משובש, מעופש, מקושקש, נמר של קש עם סקס אפיל של אש … אני רוצה בית חדש". 

תמיד שהתחילה לדבר בחרוזים ידעתי שיש משהו שממש ממש מפריע לה. חיכיתי שהילדים ילכו לגן, שמתי מכונה ואז שאלתי אותה מה קרה.

"עלו לי כולם על כל העצבים, תורים, שירותים, מתחתנים, אבות ובנים, סוטים …"

חיכיתי בסבלנות שתגמור. שהיא נופלת לתוך הבנאליות הזאת של סיומת הרבים אין ממש מוצא חכם. צריך לעשות את מה שכולם עושים - לשבת על הכסא במטבח עם הידים בכיסים, להתפלל שלא יעופו פה סירים, לחכות שתגמור את המילים.

סגרתי את התריסים.

"אתה טיפוס אלים, משמים, מקסים …."

זהו. לחצתי על הסטופ. אחר כך הוצאתי מהחשמל וספרתי עד עשר לפני שתקעתי אותה שוב. בדקה שלקח לה לעלות ניסיתי לחשב מתי זה התחיל ואם היא עדיין באחריותי. 

נזכרתי איך בהתחלה זה היה די כיף. הייתי חוזר הביתה, מוריד נעלים בכניסה, לוחץ על פליי ואומר שלום. הייתה היא אז אומרת, כמו מתוך חלום: "איך היה היום במשרד? אכלת כבר צהריים? שאמזוג לנו כוס? שנרקוד עכשיו או אחרי היין?"

את ההתנהגות הנוירוטית בחרתי אני. היה שם מין כפתור קטן כזה מאחור, כמו בורר ערוצים. במודל שלי, הקלאסי באפור מט, היו שלושה מצבים: שתיקות ארוכות, מבטא אנגלו-סקסי או חרוזים. בחרתי כמובן בחרוזים.

בעיתון כתבו פעם על אחד שקנה שתי קלאסיות ושם אותן בכניסה, על שתי שידות הודיות שקנה במושב הודיה, מכוונות אחת אל השניה. את האחת כיוון על חרוזים ואת השניה על אופציה של מבטא. כשבאו לקחת אותו הוא מילמל בלחישה: דרלינג … פילינג … הילינג … שילינג … דרלינג … פילינג … שילינג … הילינג …

כל הסיפור הזה הוא החפצה של נשים את אומרת לי עכשיו. אתה כותב על אישה, שהיא מכונה, שלא מבינה, זוהי כתיבה מקטינה, אתה סתם בן זונה.

נכון אני אומר לך. נכון. את סוף סוף מבינה, ואז שותק שתיקה ארוכה.