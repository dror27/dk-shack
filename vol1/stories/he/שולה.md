# שולה

הכל היה בסדר, אפילו ממש בסדר, עד שיום אחד קמתי בבוקר ומצאתי כוס קפה מחכה לי במטבח.

שתיתי לאט, חושבת. אני גרה לבד. זה עתה קמתי. הקפה חם, עם סוכר אחד כמו שאני מכינה. ניסיתי להזכר אם גם אני מניחה את הכוס על הצלוחית בדיוק במרכז השולחן, בדיוק במקום בו המפה הרקומה מתלכדת לנקודת צפופה כזאת, צפופה כל כך עד שהיא חייבת מנוחה. 

בעבודה לא סיפרתי על המקרה לאיש וגם לא שתיתי כלום. למחרת בבוקר חיכה לי עוד קפה, שוב, באותו מקום. סיפרתי לאמא בטלפון והיא אמרה לי להתקשר מיד למשטרה. נראה היה לי מוגזם וגם הקפה היה טעים.

החלטתי לבדוק את הנושא בעצמי. כיוונתי שעון לחמש בבוקר. כשצלצל היה עדיין חשוך בחוץ. שמעתי קולות עמומים, משאית זבל עושה רוורס, עיתונים נוחתים על מדרכה, קולות של התעוררות. נרדמתי. חלמתי חלום על רכבת משא, כזאת מפוייחת וחזקה, שעוברת מנהרה חצובה בהר, בשריקה. התעוררתי מסופקת, פרועה משהו. הקפה חיכה לי במטבח, במרכז השולחן, בדיוק.

כשקורה לי משהו שאני לא מבינה אני יוצאת החוצה, הולכת ברחוב לכיוון המרכז, עד שמוצאת מדרכה עם בלאטות גדולות של ארבעים על ארבעים. עם גיר לבן אני מציירת לוח של קלאס, כזה שיש לו שמים גדולים למעלה.

לאנשים אני מסבירה שיש דבר שאני לא מבינה. הם שואלים מה ואני מסבירה בכמה משפטים קצרים. אחר כך אני שותקת ומקשיבה. 

לרוב האנשים יש תשובה מוכנה כמעט לכל דבר, במיוחד למה שאני שואלת. מהם אני מתעלמת לחלוטין. חלק מהנותרים חושבים קצת, מהנהנים בכבדות, מיישרים קפל בחולצה ואומרים: זאת אכן שאלה טובה שולה אבל התשובה לה פשוטה למדי, אם רק תחשבי קצת בעצמך. היה לי אחד כזה פעם, שהייתי מבקרת אצלו בחדר קבוע. גם הם לא חשובים לי יותר.

הנותרים, המבינים באמת את השאלה, גם הם מתחלקים לשני מחנות. אלה שבראשון מקשיבים בחוסר נחת, עיניהם נקרעות אט אט לרווחה, אצבעתיהם נכרכות אחת בשניה כמו בקשר צופי. כשאני מסיימת הם משחררים צווחה קלה ומייד מתחילים בריצה פרועה חזרה לביתם, כאילו שכחו על האש סיר לחץ עם פחות מדי נוזלים.

הנותרים מחייכים אלי בביישנות ושואלים אם יוכלו לשחק איתי קלאס. אני באמת לא יודעת למה זה יוצא ככה. חשבתי פעם לשאול אבל די מהר הבנתי שאשאר ממש לבד ברחוב, עם לוח קלאס מטופש ובלי תשובה בכלל. אז אני לא שואלת כלום, רק מחכה בסבלנות לתורי ואז קופצת כמו איזה בילבי מפגרת על רגל אחת עד השמים וחזרה.

בסוף אני מתעייפת ובכלל לא זוכרת כבר מה רציתי לדעת, ואז בשקט, מבלי שהם מבחינים, אני חומקת מהמעגל וחוזרת הביתה, משתדלת ללכת רק על הקוים הישרים שבין הבלאטות.