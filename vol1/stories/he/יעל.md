# יעל

היום חגגתי שמונה שנים בדיוק ליום בו נגעתי בפעם אחרונה באדם אחר. אני זוכרת, כי זה היה בדיוק ביום בו נעלמה הנערה עם הזקט השחור והנעלים הירוקות. עם הזמן הפסיקו לחפש, אבל המשיכו כמנהגם לספור את הימים והשנים, במודעות, על לוחות אלקטרונים גדולים, בסוף החדשות של יום ששי. ככה אני יודעת. אני הנערה והיום יום ההולדת שלי.

את השבועות הראשונים ביליתי ביער. אחרי ימים של רעב גיליתי שאספקה מגיעה לחניון מוקדם בבוקר, לפני הזריחה. התקיימתי על לחמניות ספוג, נקניניות קרות ובירה. כל כמה ימים הייתי מקיאה ומתחילה הכל מהתחלה. אהבתי את השקט אז.

כשהתחילה עונת הציד שקלתי לנוע חרישית בשיחים עד שארגיש את שריטת הכדור ואפול. במשך כמה ימים ישבתי על עץ גבוה, מסתכלת מטה על קרחות הציידים, מקשיבה לבדיחות, משתדלת לא להפליץ.

יום אחד עליתי לעץ עם אבן גדולה. הוא היה צעיר, פיזם שיר שאהבתי פעם. כשהתיישב רציתי לגעת בו, לשכב איתו שם. עצמתי עיניים, מתמסרת לחום גופי. טעם מתוק מילא את חלל הפה שלי, טעם של סוכריה בשקל. 

כשפקחתי עיניים כבר החשיך. ג'ים שכב שם למטה. טהור. שקט כמו בובת שעווה. בתיק שלו מצאתי נקניק טעים, רשיון נהיגה וכמה שטרות. כיסיתי אותו בעלים, נזהרת לא לגעת. בלילה, לא ירדתי אל המזנון. אכלתי את הנקניק ושמתי את הרשיון בכיס האחורי. אחר כך נרדמתי גם.

בבוקר סיפרתי הכל לסימה. היא אמרה שזה סתם חלום טפשי כי לא שמעה על אף אחד שקוראים לו ג'ים שגר בכפר שלנו. כשהלכה גזרתי את הרשיון כמו שראיתי שעושים בטלוויזיה. 

אהה אמרתי, מהרהר. מולי צפו מילים כמו בועות. שמות של קורסים מהמאסטר, מטופלות מהסטאז'. מספרי חשבוניות שהוצאתי בשבוע שעבר. בכל זאת התקשחתי. יעל נמרחה על הכסא מולי. מחייכת במבוכה, משלבת רגלים. הסתכלתי בשעון ממול, בלוח השנה. 

כן, כבר שמונה שנים אני כאן. מטפל. לא נוגע באיש. 