# גברת ציון

רק שתדעי שזה לא סיפור שמח, אז אם לא מתאים לך, את יכולה לשים אותו בצד כבר עכשיו. זה היה ביום שקיבלה את ההודעה.

חשבתי, איך היו מודיעים פעם, לפני שהיו טלפונים, לפני שיכלו להתקשר לנייד ולומר משפטים כמו: גברת ציון, דוקטור ארגוב רוצה לראות אותך מיד. הבדיקות שלך חזרו. את יכולה לבוא היום בחמש?

אתה ממש מפגר היא אמרה. אתה והסיפורים המפגרים שלך, זה בדיוק מה שאני צריכה עכשיו, היום. אחר כך התיישבה על הספה, רגל אחת מקופלת מתחת לישבן ואמרה: נו, תביא, שיחכה הפקיד הרזה הזה, את מה שיש לי כבר יש. עכשיו אני רוצה לצחוק. 

כשחיים הרבה זמן יחד יש מין נדנדה דמיונית כזאת, של רד עלה, עלה ורד, כמו שהייתה בגן הציבורי בראשון, בסוף רחוב ברניצקי. עכשיו היא הייתה למעלה, רגליים יחפות באויר, שיער פרוע וכתם קטן של זיעה למטה. אני עם רגלים בחול, מתחלק אחורה.

תגיד לי, אמרה, אתה בעצם כותב עלינו? (אמרה גם מפגר, אבל עייפתי כבר מלהסביר איך זה בעצם סוג של דיבור פנימי שלנו, ושאני, בימים רגילים שהיא לא מקבלת הודעות על סרטן, קורא לה סתומה, והיא צוחקת וממשיכה … אז בואו נעזוב את זה ככה).

שתיתי כוס מים שתקתי, כמו אז, שהייתי חוזר מאוחר מהיסודי ואמא הייתה שואלת אותי כל מיני שאלות שלא רציתי לענות עליהן, במטבח. 

קולה החזיר אותי אל החדר: … כי אם כן, אז יש כמה דברים שהייתי שמחה אם היית עושה גם במציאות. 

טוב אמרתי, רק היום, מחירת חיסול. הכל בשקל.

את הקטע עם הכסף התחילה כשנשארו לנו שני שטרות מהנסיעה לארגנטינה. לשם כנראה כבר לא אחזור אמרה. מה אתה מוכן לעשות בשביל עשרים פזו? 

בבואנוס איירס, ברחוב, אפשר לקנות בעשרים כמה דיסקים צרובים עם כל השירים של פינק פלוייד, או אולי קופסה קטנה כזאת מעץ, ששמים בה טבעות או כרטיסי ביקור. עכשיו הייתי אני על המדרכה.

נשמתי עמוק והצעתי. זה היה קצת מוזר. היא ידעה שאני משחק מכור, שבכל מקרה אעשה הכל, אבל הכסף עשה אותה תאווה, נוצצת. פרועה.

כשסיימה קמה, סידרה את עצמה במשיכה אחת והגישה לי את השטרות, אחד אחד, במין טקסיות סתמית כזאת, כמו שעושים בקופה של חנות בעיר שלא מכירים בה אף אחד. שמתי אותם בארנק, ליד הגולדות. זה היה אז.

אני רוצה שתעוף מפה! עכשיו! הלילה! אחר כך עצרה את הצעקות, נשמה עמוק ושמה מטבע אחד של שקל על השולחן הנמוך. הרגשתי איך בורח לי הדם מהפנים, איך הראש הופך כבד. שמתי יד על המזנון, כמו שכתבתי בסיפור.

בערב, כשחזרה מהמרפאה, ביקשה שאשאר עוד קצת. אחר כך עשתה לי נס, כמו שרק היא יודעת ואמרה: בוא, שב פה, במטבח, לידי. עכשיו תנסה לכתוב סוף אחר. קדימה, המונה דופק.