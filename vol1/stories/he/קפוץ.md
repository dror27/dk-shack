# קפוץ

היא עמדה מאחורי, ידה במקום הרגיל, על עורפי. רציתי שתדחוף אבל היא רק הניחה את היד בכבדות ואמרה: קפוץ! רוח קרירה עברה בינינו. 

כשבאה אלי בתחילת אותו הקיץ ישבה בשקט, מכונסת. באותו יום שתקה, לא אמרה דבר. לבסוף קמה והלכה. למחרת באה שוב. מסרה פתק קטן, מקופל: "אין טעם לדבר". שכבנו. אחרי שסיימה נשארה יושבת ערומה על הכסא מולי. שתינו מים ואז התלבשה והלכה.

למחרת התיישבה ואמרה: "אין טעם לדבר. ממילא אף אחד לא מקשיב. ואם מקשיב, אז לא עושה. ואם עושה, אז מה שרוצה. עדיף פשוט לשכב". כשסיימה היה מבטה אחר, נוקב. את המים שתתה לבושה. "עד מחר, תחליט" אמרה ויצאה.

למחרת נכנסה. לא התיישבה. לא דיברה. גם לא התפשטה. ידעתי שיותר לא נשכב. "כן" אמרתי, "אני מסכים".

את השבועות הבאים בילינו בשלל משחקים ומבחנים. לא תמיד הבנתי מה רצתה. הייתה שואלת משאלותיה, בעיקר לקראת סוף הזמן: "צמא?, קר לך? שנעשה קצת חושך?".

ישבנו אז על הספה החומה. דיברה גם סתם, על החיים, על המשרד. סיכמנו שכאשר רוצה ממש ממש, תניח את ידה על עורפי כסימן. אחרי שבוע כבר הייתי למרגלותיה, על ארבע. אמרה שככה נוח יותר כי ברור מי אומר ומי עושה.

אחרי שבוע נוסף יצאנו לרחוב, מחובקים. מדי פעם הייתה שמה ידה במקום ואומרת: "אפשר ללכת מפה, אני מכירה מקום נחמד לשבת שם. אחר כך אפשר ללכת לים. אפשר גם לחזור הביתה עכשיו". לפעמים, מתוך פיזור נפש ואהבה הייתי שוכח את היד המונחת. סיכמנו על מנגנון פיצוי.

בבית הייתי על ארבע שוב. לשכב לא שכבנו. לעיתים הייתה מניחה ידה על עורפי, מקרבת ראשי פנימה ואומרת: "בוא". אמרה שזה מרגיש אחרת, כמו מכת חשמל. אחר כך היינו נרדמים בסלון, על הספה.

הקיץ עמד בפני סיום. בכל יום הפכה קצת יותר עצובה, קרירה, החלטית. ביום האחרון קבעה שנפגש בצוק הלבן, מול הים, במקום שמצאתי אותה אז, בלילה.

ראיתי אותה עומדת שם, מחכה בחושך. שכבנו. כשסיימה עמדנו בקצה הצוק, שואפים את האויר המלוח, מזיעים. עצום עיניים אמרה, ידה בעורפי. עכשיו הסתובב סביב ידי ואמור את שמי שלוש פעמים.

אני אוהבת אותך. עכשיו קפוץ!