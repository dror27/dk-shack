# מזכיר שני

אין לך על מה לחשוב כלל. לכל מקום שתפני תגיעי דרומה. קדימה, צאי! אל תטרחי לכתוב.

לפני שנה חודש ויום עניתי למודעה קטנה בניו-יורקר: "לקהילה קטנה ומבודדת דרוש מזכיר שני במחלקה לקשרי חוץ. חוזה לשנה מובטח". לקח להם יום לחזור אלי וחודש לראיין אותי במייל.

תחילה ביקשו שאתאר בפירוט רב את החדר בו אני יושבת. הגשתי עשרה עמודים. חזרו עם שאלות: מה שמות הספרים על המדף? ההדפס על הקיר, האם חתום? ואם כן, אז על ידי מי? השלמות הם קראו לזה. עניתי כפי יכולתי. מתוך ההתכתבות למדתי כי השלמתי את יחידת התשאול הראשונה. כשסיימנו, ספרתי עוד תשע: שגרת יום, ביגוד, מזון, בריאות, מיניות (צרכים גופניים הם קראו לזה), משמעת, קולנוע ומלאכת יד. שמתי לב שלא שאלו דבר על העבר וגם לא את שמי.

כשכתבו שרכב מסחרי לבן יבוא לאסוף אותי למחרת בבוקר לא מצאתי טעם לשאול דבר. נרדמתי על הספה בחדר. בבוקר באו שניים. נעלתי את הבית, סגרתי מאחורי את השער. עזרו לי לעלות אל הוואן, מאחור.

התעוררתי שוב, על הספה בחדר. בתיבת הדואר חכתה לי הודעה חדשה: "ברוכה הבאה. אנא המשיכי בשגרת יומך. המזכיר הראשון". 

לאחר מנוחה קצרה פתחתי את מדור הדרושים של הניו-יורקר שהיה מונח על השולחן כמו תמיד. המודעה למזכיר שני הוחלפה במודעה צנועה למזכיר ראשון. עניתי לה במכתב קצר אשר הופיע מיד בתיבת הדואר הנכנס שלי. בשבועות הבאים קיימתי לעצמי את יחידות התשאול הנדרשות ותאמתי איסוף. נרדמתי על הספה. כשבאו כבר ידעתי לעלות על הוואן מאחור.

כשהתעוררתי, חיכה לי מייל שכתבתי: "ברוכה הבאה, אנא המשיכי בשגרת יומך. המזכיר הראשון". 

במשך השנה המשכתי לעלות מעלה, שרתתי את הקהילה במגוון תפקידים. נחשפתי לחומרים רגישים וסודיים ביותר, לפעמים גם אישיים קמעה. את צרכיי הגופניים סיפקתי בעצמי. היה לי טוב. שקט.

לבסוף התקבלתי למשרת מנסחת המודעות. קראתי פעם סיפור על הנחש הבולע את זנבו, זה היה בחורף, אז הנחשים מופיעים בסיפורים ולא בין הקוצים. נזכרתי גם בסבי שהיה אומר: "רק קדימה. אף פעם לא אחורה". כתבתי כך: "לקהילה קטנה ומבודדת דרוש מזכיר שני במחלקה לקשרי חוץ. חוזה לשנה מובטח". נרדמתי על הספה.

הבחורה שהגיעה נראתה לי נינוחה, מוכרת. עמדנו זו מול זו, כמו שעומדים מול ראי גוף מלא. אחר כך אמרה לי: "אין לך על מה לחשוב כלל. לכל מקום שתפני תגיעי דרומה. קדימה, צאי! אל תטרחי לכתוב".