# דרור הולך 16/6

מדלת הבית פונה שמאלה, עובר דרך מעבר שחוק בגדר אבן, אל שביל הנושק לשדה הרוגבי של בית הספר התיכון. על השביל שני היפים בסוף שנות העשרים עם כלב ובגדים מרוטים אך אופנתיים. ממשיך במעלה הגבעה, דרך כביש העולה אל הפאב אשר בראש הגבעה, זה עם האותיות זהב שחצי נופלות, הליכה של חצי שעה להגיע. 

שם שעת האחר הצהריים עכשיו, המקומיים חקלאים, או כך אני מכנה אותם, עם כלב או שניים, יושבים בחוץ, יום נעים. אני מזכיר לעצמי כי ביום ראשון יש שם אוכל מבושל טעים שעשה לי אז חם בבטן, בחורף. ממשיך ופונה שמאלה אל הדרך החוצה את הגבעה. הכפר פרוס למטה, רחוק, שקט. אין זכר לרוח שהייתה חורצת בי אז. עכשיו חם, מוריד את הפליז. מגביר קצב. בקתה שהייתה עד עכשיו נטושה מארחת ג'יפ וולוו לבן, הבחור מנקה את החצר. בפינה כמה עשרות שקיות זבל מלאות. ״אתה בסדר?״ - הגרסה המקומית ל״שלום שלום״. ממשיך לתוך הכפר הבא.

בתים מסודרים, גינות, זוגות יושבים על מרפסת עץ, יין. בחצר אחת איש בגילי ישן בישיבה בחצר, עם הפנים אל השמש. מעבר מתחת לגשר רכבת ישן, 6 פיט + 6 אינץ׳. בית קברות עם חניה חינם, אופנוע ושתי מכוניות. לפני כמה חודשים ישבו פה בני רומה. בקבוצה של הכפר התפתח ויכוח סוער אם יש לקבל בהבנה שהם עושים צרכים ביער. הלכתי וקראתי מי הם בני רומה אז. בשבוע שעבר ראיתי שהם פתחו מוזיאון משלהם בברלין. אני בינתיים נהנה לכתוב ״רומה״ עם ה בסוף.

פונה אל מסלול הרכבת הישן, שהפך לשביל הליכה, שעכשיו הוא צר מצמחיה בצדדיו. עובר על אותו הגשר, הפעם מלמעלה. הולך.
