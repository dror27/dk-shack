# דרור הולך 22/6

במעלה הרחוב התלול ביותר בכפר, מעבר לביתה של הכדורגלנית הג׳ינג׳ית, אחרי הבית האחרון, שבו כמעט תמיד חונות שלוש מכוניות וולוו, משל היה השגרירות השבדית במחוז, עבור את הסייח הלבן התמים, שאינו מבין דבר ממה שאנו מדברים וממשיך לחכות, ממול ל״צלחת השמים״, למשיח, שכבר יבוא ויקרא לו: ״בוא״, שהרי חוות החמורים נמצאת על הגבעה ממול, מהלך כשעה לפחות, והמשיח בוודאי יבוא מהשמים, מהלך כעשרים צעדים פנימה בדרך, היכן שכמעט תמיד יש עטיפה זרוקה של סאב-ווי, יש פירצה קטנטנה בגדר, מימין, ליד סרפד ערירי.

נראה כי כה נמוכה חשיבותה של פרצה זאת, עד כי שנטשוה חילות הסרפדים, נחילי הדבורים ושאר אוגדות מגניי הטבע באשר הן. רק נותר לו אחד, על המשמר. ברך אותו לשלום עת אתה מדלג מעליו בשלווה, כאילו רוב ימיך כולם אתה סוטה משבילים מסומנים ומומלצים וחוצה גדרות בפרצות ימניות נחבאות. שני צעדים ועולם חדש נגלה מעבר לגדר העבותה,  אוכמניות הבר שבה הפכו כבר פרחים. ״המחצבה הישנה״, מקור פרנסת הכפר עד לפני שני עשורים, עומדת בתפארתה, מלוא האופק, קילומטר לפחות רוחבה ואורכה, מוקפת סלעים שחורים משחור, וכל כולה בור אינסופי חצוב בהר, מאתיים מטרים עומקו, תחתיתו סמויה מהעין, עדיין. הרוח קרירה ועדינה. שקט של מקום עזוב נשמע למרחוק. שיחי בר בודדים קוראים תיגר על הנוף הירחי, שביל דרוך, ירוק, מוביל פנימה. צעד.

מיני ציפורים שחורות חגות סביב, נחבאות בענפים הצומחים בקירות הסלע, יוצאות לגיחות בעומק הפיר ושבות בצהלת צוויץ-צוויץ אל אותו ענף ממש. אלה לא עורבים, החכמים מספיק שלא לכלות זמנם במכרה השומם. אגדה מקומית מספרת כי אלה הן נשמותיהם הכלואות של הכורים האבודים אשר לא שבו ביום שחור אחד, ככל הימים, אל שכונת הפועלים במעלה הגבעה, ובכך קנו את מקומם בשמים. מכיוון שלא הספיקו להתנקות מזיעת הפחם נותרו הם שחורים לעד. ילדות השומעות אגדה זאת מבטלות בדרך כלל את התכנותה, כי הרי כל בת-דעת, ובמיוחד נכדה של כורה פחם, יודעת שצבע הפחם הנכרה הוא שחור-כחלחל, ואין לציפור זאת עיניים כחולות אלא חומות, כצבע הנחושת, שהייתה נכרת כאן רק בימי הרומאים. אבל עדיין, מחזיקים בה המורים, ולכן מכבדים אותם ומקשיבים להם שוב ושוב, אם לא למען הכורים האבודים אז למענם עצמם, בני ובנות הכורים האבודים, המורים, האבודים בעצמם לעתים, בעולם של אגדות מופרכות ואהבות ישנות, ועטים, לעתים.

המאמץ להקשות גישה פנימה ניכר. בעוד שברשת השבילים המסומנים קיימות לפחות שלוש דרכים להגיע לכל מקום, כאן מסתיים כל שביל בשתי בערמות חצץ שחורות וגם אם החצפת מבט ועברת אותן בטיפוס, תיתקל מיד בעוד מכשול, בדמות שיפוע בלתי אפשרי למדידה או סיבוב שאת נוסחתו האליפטית לא תוכל להכיל. על כל זה נוספת הידיעה שאין אתה מצוי עוד בתחום הגנתו של ״הנוהג המקובל - נוסח רביעי״, ולכן ייתכן וכל מאמציך למצוא שלווה בחיק הכפר הבריטי עומדים כעת בסכנה קיומית. ועדיין אתה ממשיך, מטה.

תלולית העפר האחרונה, בסדרת השבילים שדמיינת שהיו מסמנים כאן, אלמלא היית כרגע משיג גבול של ״חברת החציבה התיכונה״, נמוכה באופן מפתיע, משל אם הגעת עד כאן - בזכות אתה זכאי לעבור. עליצות מה מתרגשת עליך, התקבלת. עמוד בראש תלולית הניצחון, שאף מלוא הריאות את אויר פסגתה הזחוחה, ויצב עצמך היטב, נקי מכל מחשבה ודאגה. כפסע מנעליך - תהום של מאה וחמישים מטרים, צעד אחד קדימה ויהיה הוא האחרון. בתחתית הבור שתי בריכות ענק, מלאות מי טורקיז,  האחת חוף חולי לה, בו רדידות המים וחוסר הרוח, שם למטה, מייצרים שקיפות נדירה, כזאת של סרטי אטנבורו. יתכן שאלה שני האגמונים משירו של ג'ון - אליזבט ומארי, שם נעלמו פעם שתי האינדיאניות הצעירות, שם נסע להשלים עם חברתו, או לעשות נקניקיות על האש, מה שיבוא קודם. 

אתה נעשה רעב, לחיים או לפיצה של מלאני, מה שיבוא קודם. סוב אחורה והתחל לרוץ, היא מקבלת הזמנות רק עד ארבע אחה״צ, בדיוק, בחזרה, ליד הסרפד, דרוך על בקבוק. חשוב היטב, הרגש פנימה, לסוף טוב אתה עכשיו זקוק. מלאני אומרת שאין חיים באגמונים במכרה, ולכן אף שנולדה פה מזמן לא הניחה אף לא ציפורן בהם, מעולם. הפיצה שלה טובה, דקה. מחר היא תהיה בקרוואן שלה באמצע של שדה. היום היא מכינה סלט, עם רוקט. אתה שותה.
