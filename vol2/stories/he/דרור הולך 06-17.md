# דרור הולך 17/6

מדלת הבית פונה ימינה, דרך המעבר אל הכנסייה הגדולה, אותה עוקף הפעם מימין, בשביל העובר ליד בית הספר לנערים הראשון ממש בממלכה, עד שיוצא אל ״הרחוב הצפוני״, פעם מרכז עיר השוק ממש, עם בנק, דואר ובית הכלא. מאז שהוסטה הדרך ממנו, לפני כשמונים שנה, הפך לרחוב שקט בו אפשר להשכיר חדר כמעט בכל בניין, כולל בית הכלא, אותו מנהל כיום חברי טים, אליו עוד נחזור.

בסוף הרחוב הצפוני ימינה, בשביל סלול היורד לכיוון מסילת הברזל, בית הקברות הישן מצד שמאל, אין חניה, הגישה רק ברגל. מעל המסילה גשר אבן. קווים סדירים כבר אין כאן אבל בקיץ מגייסים מתנדבים וקרונות ישנים לנסיעות סופ״ש בין הכפרים. פעמיים בחודש יש גם קטר קיטור שעושה טו-טו ואז כל הכפר מחייך. מעבר למסילה שדה אותו חוצה בשביל המוביל לכפר שעל הגבעה, דרכו אל מתחת לגשר הקטן (6-6) ואל פארק הסלע השחור.

הבקתה של שומרי היער ומוכרי המפות פתוחה עכשיו, בעונה. במגרש החניה זוגות מתכוננים לטיפוס צוקים. אגדה מקומית מספרת כי בסלע הזה ממש התקיים טיפוס הצוקים החופשי הראשון לפני כמאתיים שנה. ״דרך הפסגות״ עוברת גם כאן ואני מצטרף אליה לכיוון תחנות השאיבה. חם היום והמסלול מוצל ונעים, אפשר לומר אפילו מיוער. זוג משחק מחבואים עם הכלבה, הבחור רץ לתוך היער ומתחבא מאחורי עץ, בעוד חברתו סופרת עד עשר ואז מעודדת את הכלבה בקריאות תינוקיות משהו למוצאו. וככה יחד, מפלחות להן שביל אל הבחור ומסיימות בחיבוק משולש, וחוזר חלילה. אני מַגְבִיהַּ את הכובע לשלום.

השביל יוצא מהיער ומאפשר צפייה מטה אל העמק, שם נח לו הכפר בו טים מוכר את הבירה שלו היום. שתי דרכים אפשריות, להמשיך בשביל או לרדת דרך שדות המרעה, עונה ההמלטות הסתיימה כבר. אני יורד בשדה, שיפוע ניכר, הבוהן לוחצת, שמש קופחת, השביל צר מלהכיל את גדילת העשב, נחשים? דקות ואני בפאתי הכפר מטה, ברחוב צר ומשופע. זוג תיירות שוויצריות סוחבות מזוודות בדרך אל הצימר, מזיעות. אני מַגְבִיהַּ את הכובע לשלום.

בכפר בלאגן. חגיגות הקיץ החלו, מתנפחים לילדים ומוזיקה חיה לכמה שולחנות של בירה ועל האש. בחזית אני מזהה את ג׳ו, המארגן של ״כל שלישי בבנק הישן״. הוא קולט אותי בחיוך: ״דרור!, תיתן לנו שיר?״. מזיע לי וחם, וגם אווירת השמחה מסביב זרה לי פתאום. אני עושה תנועה של פדלים בידיים וממשיך בהליכה אל הרחבה מול חנות הספרים, שם הדוכן של טים, הבירות שחורות ונמכרות טוב, אבל רק לשתיה בבית. ממשיך ללכת דרך החזיר השלם שעל האש ויוצא מהכפר חזרה אל השקט. הולך.
