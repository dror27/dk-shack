# דרור הולך 23/6

בבוקר, אם תצא מספיק מאוחר, תוכל לתפוס את תנועת הילדים לבית הספר. תשע וחצי היא שעה טוב להתחיל ללמוד, במיוחד אם היום ארוך, ומסתיים לא לפני עשר בלילה. ככה יש מספיק זמן לאכול בנחת בבית, להוציא את הכלב לסיבוב לפני ואולי אפילו לכתוב בלוג. ככה אני מדמיין, ברומנטיקה אופיינית. המעבר על פני בני-תשחורת מחזיר אותי למציאות. מדובר החבורה שיצאה מהמיטה לפני דקות ספורות, אותם הקדישה לא דבר אחד בלבד - סידור השיער. לכן, אם בכל זאת יצאת להליכת בוקר שכזאת, צא לשביל ההולך ומתרחק מבית הספר. כזה הוא השביל העולה אל ״יער הסלעים״.

השער עדיין פתוח וקולות הצחקוקי הנערות ששמעת שם בלילה ההוא נתפוגגו זה מכבר - הן ב״כיתת הבית״ כעת. השביל פנימה דרוך ונראה נקי מסרפדים. השיפוע - עליה כמובן. ככל שאר מסלולי הליכה מהקוטג הכפרי, גם זה מתחיל בעליה. אני מתחיל להבין את משמעות הסעיף ממנו התעלמתי באלגנטיות בטופס הביטוח השנתי - ״סכנת שיטפונות״. עדיין המצב סביר, בינינו לבין הנהר יש את מסילת הרכבת, והיא, עם קטר הקיטור שלה, בוודאי יש לה דיבור עם המים. אפשר להמשיך לעלות. 

שלל פסלים סביבתיים לאורך השביל. תחילה מנדלה רחבה הבנויה מעגלי צמחים וגדרות עשויות ענפים. בהמשך פסל בגרמנית הבנוי מגזע ענק, כארבעה מטר גובהו וכמטר קוטרו, בו מגולפת כנגטיב, בחסר חומר, להבת נר, גובהה כמטר וחצי, בתוכה רשומה האמרה: ״לא עוד מלחמה״, בשתי השפות. עוד כחמישים מטר מעלה, מעגל של בולי עץ, כמחכים לישיבת קבוצה בתנועה, ועל פני כל אחד מהם סמל מיסטי אחר. השמאלי דומה למנורה, שב לנוח עליו קצת, לחממו. 

עוד קצת למעלה, לפני שמגיעים ל״צלחת השמים״ - ספסל נוף רחב, ממנו אפשר לנסות לזהות את בכפרים הפרוסים בעמק ובגבעה שממול. באחד הבתים ממול אכלת ארוחת ערב אתמול, עם עוף מרוקאי וסלט אפרסק בשום. מתחת לאנטנת הסלולר הרחוקה ישבת לאכול שזיף. בפאב עם האותיות הנופלות, בגבעה מימין, אכלת פעם אפונה ירוקה ברוטב חזרת הגינה. עלה עוד קצת אל הצלחת, הסוס הלבן, הביישן, עוד מחכה לך. מתי תגיד לו שלום, ברכה?

מכאן אין אלא לרדת, ברחוב התלול ביותר בכפר או בשכנו המתון. רחם על הזרתות ורד במתון. באמצעו, מול השלט המכריז בו זמנית על פרטיות המעבר ועל עשבי התיבול האורגניים שלמכירה, פנה ימינה לסמטה רוחבית צרה, פנימה אל שכונת הפועלים הישנה, המגובבת, אל הקסבה, שם כל אינץ׳ נוצל לאורך מאות שנות, להוספת חדרון או מבנה נוסף. המעברים צרים, רוחבם לעיתים כרוחב כתפי כורה, העליות והירידות חדות ולא צפויות, החצרות הקטנות ומטופחות היום אך עדיין ישנם כמה בתי הרוסים ולא מפותחים. אחד מהם אף הוצע לך למכירה פעם, עם מרפסת קטנה המשקיפה על שעון הכנסייה שלך, עם מקלחת ושירותים בביתן בחצר ומרתפון לאחסון פחם. חשבת אז שיהיה זה בית טוב לטייל בודד, מין מקום מסתור בין הסמטאות, עם פחם מספיק לחורף שלם אפשר בטח לכתוב פה ספר. אולי פעם תקנה אותו ותסגור עד שיהיה לך על מה לכתוב. בינתיים רד מטה אל הכפר, עוד מעט כבר מאוחר, היום יום טוב, יום טוב לאהוב.
