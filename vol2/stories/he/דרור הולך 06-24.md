# דרור הולך 24/6

אתה הולך ונראה כי הכל עומד במקום. כמו בכל סוף שבוע אחרון בחודש השישי נפתחות חצרות אחוריות שכוחות וגינות חבויות המטופחות להחריד, להמון המסתער לראותן, לשוטט ברחבי הכפר בחיפוש אחרי צמד הבלונים המסמן כניסה סודית, להציץ לגברת פארקר בגינה האחורית ולראות סוף סוף אם החליפה את הבוגנוויליה הפינתית בערוגת חצץ. אין לך תירוץ טוב מזה מלצאת מהכפר בהליכה מהירה לכיוון היער.

אך תבוא אל הצומת המובילה אל העליה לכיוון ביתו של הסופר הגולה, רגעים ספורים ממש לפני שתהיה חופשי מכל אדם, בטבע הירוק, הרטוב, המטופח לכאורה, אבל ברישול הנדרש, כך שתוכל לכתוב עליו סיפור קצר בכל יום, שניות ספורות לפני אנחת הרווחה, עת תרים מבט לחצות את הכביש, תבחין בשיבוש מציאות קל המתרחש מול עיניך. 

כמאתיים איש (ולא אישה), משובטים להפליא בבגדי עור שחורים, זקנים לכולם, שיער שיבה, קוקו מקליש ומגפי רכיבה, קבוצות קבוצות של ״מלאכים״, אשר ירדו על כפרך השקט כחלק ממסעם להעיר ולעורר, ובעיקר, את לחצי היום-יום לשחרר. משני צידי הרחוב שורות אופנועי הענק מבריקים בשמש, אתה בכלל בשרוול ארוך עקב שיבוש מצדך בקריאת התחזית. הם כולם, כאיש אחד, מביטים בכך באילו אתה מוזר בחוסר מוכפלותך. 

אתה קופא, משל היית תמרור תנועה, מסמן להם ביד את הכיוון, מזרחה, אל הכפר השכן. כעבור שלוש דקות של ״מי ישבר ראשון״ אתה מזהה סדק, ראש חבורת ה״בריסטולים״ עולה על הכלי שלו ומסמן בתנועת אצבע סיבובית שהגיע זמנם לטוס. אתה נשאר עומד עד שרעש המנוע האחרון נעלם מאחורי שדרת העצים ואז משתחווה לרחוב הריק, כמושיע בן דוד. הרחוב הריק שקט, אדיש. רק אמא וילדה, העוברות ממול קופאות, משל היו שלט פניית פרסה אסורה. פנה לאחור, חזור לתור. יש הליכות גם כאלו, של יום אפור.

בדרך חזרה, קח את הסמטה החבויה בין רחוב ״הסוף הצפוני״ ול״ג'ון הקדוש״. פעם היה פה הרחוב המשנה הראשי של בכפר. הבתים בתי מידות, בני מאות שנים. במרכזה עומד בית הבונים החופשיים, מקדש של נכונות, סדר ואחווה מקצועית. כשהוצעה לך פעם ״סודיות מקצועית״ שאלת לפשרה. המציע הסביר שמדובר בסודיות מוחלטת, עד לגבול שנקבע בכללי המקצוע, האתיקה, החוק. קמת ללכת, רחוק. ואז הוא נעלב, באופן מקצועי כמובן. נדרת אז לא להיות מקצועי, תעשייתי, יעיל או בארגון כלשהו פעיל. עדיין, בית הבונים החופשיים קורץ לך, משהו בסודיות הנדרשת מסקרן. מימין לכניסה שני בלונים, ומעבר לחצר אחורית. שם ברכה קטנה בפינה ושיח בוגנוויליה בסגול, השחור החדש. גברת פארקר כבר לא גרה פה. אין כבר חשש. 
