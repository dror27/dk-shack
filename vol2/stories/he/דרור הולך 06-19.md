# דרור הולך 19/6

מדלת הנהג לצאת בזהירות, הכביש ער אף על שעת הנסיעה שעברה מאז יצאת מהבית, שמאלה או ימינה ע״פ זמינות החניה בליל אמש. ״גבעת האמהות״ מביטה אליך מטה, על הפסגה גמדי אנוש, נקודות צבע. מים, תיק, כובע, שמש שיזוף. חם. שער עץ שחוק וחלק בצידו השני של הכביש מוביל לאחו. השיפוע מתפרץ ודורש את שלו, את הנשימה, את שרירי הרגליים. המבט כבר לא אל הפסגה אלא אל המטרים הספורים קדימה. אחרי כעשר דקות - סיפון - אזור מרגוע זמני, הסדרת נשימה, קריאה חטופה בשלט, מבט מטה אל הרכב, הנראה בודד משהו בצד הדרך, עוד יעברו שעות רבות עד שיקום וישוב לתחייה. אין בדואי ששומר. מהגרת מניו-זילנד בטיול הכרות עם האזור ועם בן זוגה, בן המקום: ״הנה פה, ממש פה, שברתי שן״. היא מסדרת את הפן.

אבני ענק בשביל לפסגה, כמו עליה למזבח קדום. עם כל צעד יורדת הטמפרטורה בחלקיק המעלה. אחר כמה מאות מדרגות נשמר עדיין האיזון בין רתיחת הגוף וקרירות הרוח. אנחנו למעלה, עם הגפרורים. רחבת אבנים עגולה בקוטר של כ 15 מטרים ובמרכזה אובליסק, מאבן גם. ללא מילים אנו דנים בדמיון לשד האם והפטמה. במילים אנו מתרשמים ומוקסמים מהעמק הבא הנפרש עתה לרגלנו - ״עמק האידיאל״.

העמק מאורך, רחב ידיים, ירוק בצורה כמעט אלימה, מוקף שרשראות הרים בגובה די אחיד, עם שבילים המובילים אל הפסגות וביניהם, למטה, מספר קטן של כפרונים - הגדול מביניהם תריסר בתים בו. רוב הכפרים מכילים את המילה ״ביתן״ בשמם, זאת כי היו בעבר מחסה חורף לרועי הכבשים. הכבשים עדיין כאן, וגם נוספו עוד נוקדנים לבנים בנוף הירוק - אתרי קמפינג לקרוואנים. מרחוק, מלמעלה יש דמיון. ממשיכים בשביל הפסגות לעבר ״הצלב הקדוש״ - מפגש שבילים הררי מרובע שבו פונים מטה לעבר ״כפר הטירה״, שם בפונדק ״ראש השור״ בירה מקומית והמבורגר מקציצת פלאפל מחכים. 

הערב מבקש רשות לבוא, ואנו שבעים, שתויים קמעה ורחוקים מהלך השעה, במעלה הר או שניים, מהרכב הכחול. באין רואה יחמוק האחד ויצא אל המסע, דרך השביל שהיה פעם הדרך הוויקטוריאנית אל הכפר, שנבנתה בעזות מצח הנדסית ומשיקולים של אסתטיקה בעיקר. שכבות הסלע השומני לא הוכנסו בסוד הדברים ומכיוון שכך המשיכו לנוע, להחליק. פעם בכמה שנים. במאה ה 19, עוד היו מתקנים את הכביש, מגשרים על הפערים שהחלקת חלקי ההר יצרו והיו אומרים - אנחנו בריטניה, אימפריה! מה הן שכבות סלע שומני לעומת רצון המלכה!? ואז באה מלחמת העולם הראשונה, והשניה, ואט אט הגיעה ההכרה במגבלות הכוח. ונטשו את הדרך, מסרוה חזרה לכוחות הטבע, סימנו בה שביל להולכי רגל וביטלו את קו האוטובוס היומי העובר בה. ומאז יש מהכפר תחבורה ציבורית רק לכיוון עיר הברזל בה היינו אתמול.

וכל כל זה סופר לי על ידי איש חביב, מזוקן וגדל גוף, בסרבל חום, שישב ושתה תה ליד הקרוואן שלו שחנה ממש בנקודה האחרונה שעדיין אפשר להגיע אליה, בסוף הדרך, בסוף המאה. הוא בהפסקה של שנתיים מהחיים הרגילים. נעל את הבית, קנה קרוואן ומאז הוא משתדל לחנות בקצות דרכים ישנות ונטושות. ילדיו הבינו את הרעיון והחלו לקנות בתים שהם אחרונים ברחוב ללא מוצא ואז הוא בא לבקר רבות, מוציא את כלי עבודתו ובונה להם דק מעץ. שיניו תקינות, מה שמעיד שחלקים מהסיפור נושקים למציאות מסוימת. אני מסתפק במציאת צמיד עשוי שרוך ורוד בנקודת השבר של הדרך, שם בטן האדמה פוערת פה ומפהקת בעצלות בזמן שאני נאבק בכוח הכבידה ובו זמנית מחזיר נפנוף יד מחוגתי לאיש בסרבל החום, שעכשיו גם הוא קטן כגמד. מטפס.
