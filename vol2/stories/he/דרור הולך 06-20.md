# דרור הולך 20/6

מדלת הבית לכיוון רחוב ״ג'ון הקדוש״, הרחוב הראשי החוצה את הכפר, ימינה בו ליד הפיצה של ההיפית, שביקרה לא מזמן בפלורנטין, ובמעלה הגבעה לעבר מעבר החצייה, ליד חנות מוצרי החשמל שנסגרה תוך כדי הביקור הקודם בארץ. מצידו השני של הרחוב, ככר השוק, שם מקפלים את דוכני יום שלישי, ובהמשך מין דלתה של מפגש סמטאות הכפר העתיק. אני בוחר בימנית שבהן, התלולה, בה כך מספרת האגדה, היו באים יצרני מכוניות מכל האי הבריטי לבדוק את כוח המנוע לזנק בעליה כפרית בלתי אפשרית. עבורנו תהיה היא סמטה אלמונית.

כמאה צעדים מעלה, ילדה אדמונית, במדי קבוצת כדורגל כתומים, מקפיצה כדור במיומנות המשלבת את תעוזת חלוץ סקוטי עם גמישות רקדנית בולשוי. המחזה מעורר הערצה וחלחלה בו זמנית. נגיעה אחת לא נכונה והכדור יהיה חופשי סוף סוף להתמסר לתהומות השיפוע, בוודאי יאיץ ללא כל אפשרות לתופסו ויתגלגל במהירות סופית לעבר היציאה הדרומית של הכפר, מהלך שתי עוגיות לפחות. ועדיין, היא בשלה, מקפיצה, צמות ג'ינג'יות והכל, אני ממשיך, משתדל לא לייצר מדי תזוזות בעולם. מתנשף בשקט.

בראש הגבעה, מימין, ״צלחת השמים״, פרוייקט של משוגע לדבר מקומי, מין מפת שמים על דיסק ענק של שיש מקומי, סביבו סלעי ענק בפיזור אקראי לכאורה. אם תעמוד במרכז הדיסק, בימים מיוחדים, כגון היום הארוך ביותר, תתלכד שקיעת החמה עם אחד מהם ותדע כי אתה אחד עם העולם - כך כתוב. במקרה, מחר הוא היום הארוך בשנה, אז היום אני ממשיך, אחד עם השביל בינתיים, במגמת עליה עדיין. 

שער עץ אל מעבר דרך המחצבה הישנה, ביציאה ממנה שער עץ נוסף אל שדה שזה עתה נקצר. חשש מה-שמה שלא יהיה אפשר להבחין בשביל, שהרי בזמן שהשדה הומה גבעולים ניתן להבחין בקלות היכן הלכו ע״פ הרכנת הראש של חלקם כמסמנים: ״בוא״. הפתעה. השדה הקצור מתייבש מהר בשמש ומצהיב. שביל ההליכה מחזיק בצבעו הירוק. המחזה שנגלה לי, של שדה צהוב ושביל ירוק במרכזו גורם לי להרהר עם עצמי מדוע כך. ברוב קולות אנו מחליטים שדריסת הגבעולים בשביל הגנה עליהם מהקציר ולכן שרדו, ונותרו בירוקותם. אני כנראה תם. סתם.

בדרך חזרה אני מוצא שובר מתנה לבגט במזנון בית הספר התיכון, מנויילן, רב פעמי. הוא יצורף לאוסף מציאות מהליכות קודמות, הכולל עד עתה רשימות לקמפינג, הצעת מחיר לבניית בקתה והוראות הכנת קומפוסט ביתי. כאות לתיאום הזמנים בו אני מצוי ברגע זה עם היקום מופיעים מולי פיל ופאם, זוג מורים בשנת האחרונה בבית הספר הנ״ל. הוא בעבר היה מורה לגרמנית והיום הספרן והיא מורה לצרפתית. חוץ מזה הם גם נשואים. בטח חזרו מאחד מאירועי סוף השנה. זקנו הלבן גולש עד לכפתור השלישי של חולצת המשבצות. פאם בחצאית, משובצת גם. פיל מאשר את ערכה של המציאה וממליץ על זה עם הגבינה המקומית וממרח הבצל המתוק. פאם מודאגת מהאפשרות שאפסע לתוך ביה״ס (אין שומר) ואחולל סערה בכוס התה של המזנון. אני מרגיע: ״זה לאוסף״. מולי עוברת חבורה נערית משהו, חסוכת בגט בעליל. אני מסיט מבט, משתדל לא להפליל. הגיל.
