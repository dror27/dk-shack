# דרור הולך 18/6

מדלת הבית פונה ימינה, אל מושב הנהג ברכב הכחול השכור, בצד הלא נכון ואז שוב נכנס בצד הנכון, מכוון את אפליקציית המפות של אפל אל היעד ומיד סוגר ומכוון את זאת של גוגל, פחות משעה אל היעד, נתחיל בשאלות של 250 שקל.

מדוע בפניה בכפר אשר במורד הגבעה, שם מכר טים אתמול את הבירה שלו, מדוע יש לפנות שם לתוך כפרון קטן אחר, לטפס במעלה רחוב צר, כשעוד שעה של נסיעה לפנינו ונראה כאילו אנו מתרחקים מכל כביש שיכול להכיל שני כלי רכב ללא גילוח מראה? מדוע? תשובה: כי בעיירת המרחצאות, דרכה עוברים בדרך כלל, פקקים של מוצ״ש עכשיו. נכון!

ממשיכים. מדוע אדוני לא מחבר את המטען לטלפון, שהרי נסיעה של שעה פנינו וכל ילד יודע שסכנת כליית-הסוללה מעלינו ואז נהיה אבודים לעד באיזו כיכר ונחוג בה עד אור הבוקר או כליית מיכל הדלק, מה שיבוא קודם. מדוע אדוני? תשובה: חיבור המטען מייצר חוסר יציבות בעירסול הטלפון בתושבת השתיה החמה ברכב. הבליטה של מחבר המטען ומשיכת הכבל מסיטים את המכשיר בסיבובים ומקשים על המבט המזדמן מטה אל המסך. נכון! 500 ש״ח.

וממשיכים … ואולי לא חייבים. לאחר שיטוט בכפרים, הדרך חוזרת אל העיירות המוכרות. בעיר שעל שמה היו פעם סיגריות בנו את מגדל הכנסייה עקמומי כמו היה מצנפת של ליצן החצר, במין סוג של בדיחה פנימית על יתר החשיבות המיוחסת למוסדות הדת. חם היום ואפילו שש כיכרות ענק אותן סבבנו, כבמעשה חוני המעגל, לא הועילו לו, לחום. הוא בשלו, אנו ממשיכים לעבר העיר הגדולה, עיר הברזל.

הכניסה דרך שכונות הפועלים. בלוקים של עמידר וחלמיש סביבינו. הרחובות מתוחזקים כיאה לשכונת מצוקה שמכבדת את עצמו. שתי בנות סוחבות תנור אפיה במעלה הגבעה. המרווחים בין הבלוקים נאים, משופעים ועטורי דשא סמיך. לעניין סחיבת התנור זה לא ממש מועיל. מעל מביטים שני בנינים רבי קומות שזה עתה עברו שיפוץ בסיגנון הבניין שנשרף בלונדון. הפאנלים שנדלקו מבריקים, ירוקים, שלווים, מחכים. ממשיכים.

מטה אל איזור התעשיה, אל מגרשי הגרוטאות, אל האנגרים הנטושים, אל האיצטדיון של היונייטד. היעד חמקמק. אומנם הוא נקרא ״הסטנדרט המלכותי״ אבל מבחוץ כל מה שהעין מבינה בו הוא מכון שטיפת מכוניות, מלכותי אמנם אבל עדיין שטיפת מכוניות. חד סטריות כופה סיבוב נוסף. ועוד אחד. בחוץ עדיין חם. חניה חינם. מיישר חולצה, מכניס את הבטן, שואף אויר מלוא הריאות ונכנס לפאב. חם. מוציא את הבטן, אין צורך.

על הבמה שירי ציפורים ופרחים. הלהקה שלאחר מכן מובלת על ידי אדם המעיד על עצמו שחרדת הבמה גורמת לו למשוך זמן ורק אז להתחיל לשיר. למזלנו הפעם זה לקח רק שתי דקות. השירים יפים, מזכירים את ג'נסיס. הוא בגיטרה, ולידו בחורה עם עקבי ענק בחליל וגבר בשיער ארוך ומבחר שיניים אקראיות בבוזוקי. שירים נוגעים ללב. חם. הוא מזיע כמו סוס. אני שותה, גם כמו. 

עולה לבלאנס, החיבור של הגיטרה לא עובד. אני כבר החלטתי מראש שאשיר ללא הגברה, עכשיו אני נותן לאיש הסאונד להזיע גם ולנסות לפתור. הוא לא יצליח. הקהל מראה סימני עצבנות. התסריט שלי עובד. אחרי עשר דקות אני מסמן לו להפסיק, פוסע שני צעדים מטה, אל תוך הקהל, ופותח בשיר חרמנות בקול מיילל. הבר משתתק, אנשים באים לשבת קדימה. ממש מולי יושבת אישה בגיל הנכון, עם הכובע הנכון. יש קהל. 

משיר לשיר אני מתגבר. הגו-פרו בצד מצלם הכל, איש הבוקינג בטוויטר לחברים שלו עם מבט מרוצה ואגודל שעושה פרצופים שמחים של אצבעוני. בדברי הקישור אני טווה מארג של חצאי אמת מבלבלים ומסקרנים בו זמנית. לעיתים אני הומלס חסר בית ולעיתים אייל ספנות מזדקן. פעם מאהב סוער ופעם כזה שעוד לא טעם דובדבן בחייו. האישה בכובע נשארת לשבת. טיפת זיעה מתיישבת לי על האף. אכן, כדבר המשורר: ״השעמום הוא עול, עול כבד״. מנגן.
