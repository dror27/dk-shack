# דרור קסלר 21/6

בפאב בראש הגבעה, ה״נלסון״, מסתיים לו ערב הפולק-ג׳אם החודשי. הדמויות הרגילות הגיעו: הסבא עם הקונטרבס, המשוררת הנודיסטית, הסקוטי המזמר, הטרובדור הנאה וחסר השיניים, המארגן בעל המבט הזיקיתי משהו ושארית הפליטה, כארבעים במספר, רובם ככולם אוחזים בכלי או מקריאים ממבחר חרוזיהם שנכתבו זה עתה. כשלוש שעות נמשך העניין, ללא הפסקה, בשני סבבים בכיוון השעון, שלוש כוסות בירה בממוצע לכל נפש. בני הכפר מזהים את הזרים ע״פ כוסות הסודה שלפניהם, מביטים בהם במבט של צער מהול תקוות שווא, כאומרים: ״אנחנו חוזרים הביתה ברגל היום, אולי נזמין לך משהו ותישאר לישון?״. זר אחד עונה: ״אדרבא, אשמח לשתות, נסתדר״. אני הוא ולא אחר.

ביציאה האוויר הקר נעים, נקי, שברירי משהו. הרכב חונה במורד הגבעה, מהלך 200 צעדים. מחליט לעשות לעצמי בדיקת שכרות. הולך על הקו הלבן הרצוף והצמוד למדרכה, זה שמסמן ״אין חניה״. לעיתים אני נכשל אם כי לא במידה מדאיגה. הנסיעה תיקח לא יותר מכמה דקות ועדיין אולי עדיף שאלך.

אם אלך, ארד מהלך עוד כחמש מאות מטרים ומצד ימין יופיע בית קטן וישן, כמעט מט לנפול, חבוי בסבך היער. במונחים בורגניים מדובר בחניה לרכב עם ארובת אבנים לבנות שנוספה לו לקישוט. במונחים של תחילת המאה העשרים זהו ביתו של הסופר והמשורר דייוויד הרברט לורנס. פה גר חורפים רבים עם אשתו הגרמנייה. בזמן מלחמת העולם הראשונה נחשדו בשיתוף פעולה עם האויב ולכן הכרחו לרדת בכל שבוע מן הגבעה, עם נעלי שלג מקלות הליכה, לתחנת המשטרה ובית הכלא, מקום מושבו הנוכחי של טים איש הבירה, ולחתום נוכחות. בזמן זה גם החל לצייר, גופות אדם בעיקר, והרים עליו את חמתו של מנהל המוזיאון בלונדון ששרף את ציוריו במקום לתלותם, עד שהבין זאת ידידנו והפסיק לשולחם. ואת כל תולדותיו הללו למדתי ממחזה שהעלתה קבוצת התיאטרון המקומי אשר את שמה לא אזכור, כי מאוחר עכשיו ואני הולך מטה ברחוב חשוך מנשוא.

ואם אלך עוד מטה, אחלוף על פני הכניסה ל״יער הסלעים״, אותו פרויקט שניצח עליו פיל, המורה לגרמנית בדימוס, הספרן שעוד מעט יהיה גם בדימוס, אשר אשתו מורה לצרפתית היא, איש הבלוז הבלתי נלאה, שזימר זה עתה ב״נלסון״ ביללת האדם השחור כמו היה עבד נרצע בלואיזיאנה של המאה התשע עשרה. כל כך הרבה עמים בו, באיש הזה, שרק בדרך נס הוא לא מתפרק לתת-מדינות ומתחיל לדבר בלשונות. בכל אופן, השער אל היער פתוח, כמו תמיד, ומתוכו נשמעים קולות מרוחקים של צחקוקי נערות. אם תעמוד בפתח השער תרגיש בוודאי את המשיכה לחדור פנימה וללכת בשביליו הצרים, פנימה פנימה אל הקולות, אשר ימשיכו להתרחק ולהישמע בו זמנית, כמו היו צלילי-האופק. אגדה מקומית תספר על אותו מוזיקאי שאבד ביער לאחר סשן מוצלח ב״נלסון״ ולילה של שתיה עודפת. כשתגיע אליך תוכל לחייך ולדעת כי השארת את חותמך גם כאן.  בינתיים, טוב לך ההיסוס, חזור אל הדרך מטה, עלה על הסוס. 

ואז, אחרי עוד כמה דקות של חושך, תבוא אל הכפר שלך פנימה, מדרך המלך בואכה רחוב ״ג׳ון הקדוש״. בתי העינוגים, המסבאות, המסעדות, הטייק-אוויי ההודי שאפשר להזמין בו הכל, החל מפיצה ועד קרם ברולה, כולם יעמדו במלוא אורם, כל כיסא ושרפרף מורם, ופועל יחיד בהם, מנקה בפינה, בזווית השולחן. כולם ירימו מבט מהורהר כשתעבור, לא ממש יבינו למה עכשיו, ודווקא אתה, ועוד עם כלי נגינה, בלילה של קור. אתה תחייך ותעבור. 

כל זה יקרה אם תלך מטה בגבעה, בלילה, שיכור. ואם תיסע, כל זה עדיין יהיה קיים, אבל בשנייה יעבור.
