# סוֹמִימַסֶן

כְּשֶׁמְּנַגְּנִים בְּסוֹפָ"שׁ בִּכְפַר דַּיָּגִים קָטָן\
בְּרַחֲבַת הַחֲנָיָה שֶׁל הַמִּסְעָדָה הַיְּחִידָה\
כִּי עוֹד מְעַט תַּעֲבֹר שָׁם הַתַּהֲלוּכָה\
(שֶׁל בּוֹא הַסְּתָו - בִּבְרָכָה!)\
\
מְנַגְּנִים יָפֶה, וְגַם שָׂרִים\
מִין סוּג שֶׁל פּוֹלָק יַפָּנִי, עִם מִלָּה בְּאַנְגְּלִית מִדֵּי פַּעַם\
כִּמְעַט כְּדֵי לָתֵת לְאָקוֹרְדִּים מַשֶּׁהוּ לָשֶׁבֶת עָלָיו\
לִפְנֵי שֶׁהֵם בּוֹרְחִים שׁוּב אֶל הַלַּחַן הַמָּסָרְתִּי\
(כְּמוֹ אֶצְלֵנוּ, לְמִזְרָחִי)\
\
וְכָל זֶה יָפֶה וְטוֹב, וְגַם שָׁקֵט וְרָגוּעַ\
עַד שֶׁהַיִּשְׂרְאֵלִי לֹא מִתְאַפֵּק וְאוֹמֵר: גַּם אֲנִי!\
וְכָל זֹאת בַּמְּדִינָה בָּהּ הַיָּחִיד הוּא חֵלֶק מֵהַשָּׁלֵם\
וְכָל הַקֶּטַע שֶׁל אֲנִי אֲנִי פֹּה דֵּי צוֹנֵן\
(כֵּן, כֵּן, אֲנִי אָשֵׁם)\
\
וּמִיָּד סוֹחֲבִים אוֹתוֹ הַשְּׁנַיִם אֶל הַבָּמָה\
("הוּא חָשַׁב שֶׁאִם מִמֵּילָא\
גּוֹרְרִים אוֹתוֹ שְׁנֵי אֵלֶּה ...")\
\
וּמִתְיַשְּׁבִים בַּצַּד לְהַדְלִיק סִיגַרְיָה\
כִּי הֵם הֲרֵי דַּיָּגִים, וְיוֹדְעִים לְזַהוֹת\
מָתַי תָּפְסוּ דָּג שָׁמֵן בָּרֶשֶׁת\
(תַּתְחִילוּ שָׁלוֹשׁ דַּקּוֹת לִפְנוֹת)\
\
וְהַדָּג, מָה יָשִׁיר? \
מַשֶּׁהוּ רְצִינִי? \
הַגִּיג בִּטְחוֹנִי?\
לֹא!\
\
רוּחַ שְׁטוּת עָבְרָה בּוֹ בְּאוֹתוֹ יוֹם\
וְהִתְחִיל לְהַמְצִיא מִלִּים עַל הַמָּקוֹם\
(נָא לֹא לְהָפִיץ, אָסוֹן)\
\
לְמַזָּלֵנוּ, צֻלַּם הָאֵרוּעַ רַק חֶלְקִית\
וְאֵי שָׁם בְּרֶשֶׁת דְּגִימָה,\
קְטַנָּה וּשְׁטוּתִית\
\
סְלִיחָה\
בְּיַפָּנִית\
\
סוּמִי-מָה-סֶן\
מִמֶּנִּי, הָאוֹבֵד, \
הַבֵּן