# זֵרִים שֶׁל קוֹצִים

שֶׁקֶט בַּחוּץ, דִּמְמַת אֱלֹהִים\
לֹא מִזְּמַן הֵם עָזְבוּ, אַחֲרוֹנֵי הַמְּשָׁרְתִים\
אַתָּה נוֹתֵן אֶת הַכֹּל, חֳדָשִׁים וְשָׁנִים\
לֹא יִהְיֶה כְּלוּם, כִּי אֵין כְּלוּם, אֲבָל לֹא מַקְשִׁיבִים\
\
בְּמָעוֹן, בַּמִּטְבָּח, הַקִּירוֹת מִתְקַלְּפִים\
תָּכְנִיּוֹת הָאֵרוּחַ, כְּבָר עָבְרוּ לַשְּׁכֵנִים\
הַיֶּלֶד נִלְחָם, מְצַיֵּץ מְסָרִים\
בּוֹא תִּתְנַחֵם, בְּאִשָּׁה עִם תְּאָרִים\
\
הִיא תַּכְנִיס לְךָ יָד, תְּסַדֵּר תָּ׳בֵּיצִים:\
״יִשַּׁר כּוֹחַ, נִצַּחְתָּ, רְשָׁעִים אֲרוּרִים\
זֵרִים שֶׁל קוֹצִים, בַּחוּץ מְחַכִּים\
בְּקָרוֹב אֶל הַכֶּלֶא, אֶשְׁלַח מִכְתָּבִים״\
\
אֵין סָפֵק שֶׁהִצְלַחְתְּ, לְאַרְגֵּן אֶת הַחַיִּים\
סִפּוּר הַצְלָחָה, כָּתוּב בָּעִתּוֹנִים\
זֶה לֹא מְשַׁנֶּה, עֲטִיפוֹת שֶׁל דָּגִים\
שִׂים רֹאשׁ עַל הַכַּר, עוֹד מְעַט הֵם סוֹפְרִים\
\
הִיא תַּכְנִיס לְךָ יָד / תְּסַדֵּר תָּ׳בֵּיצִים …\
\
רַק מִגֶּשֶׁר שֶׁל צוֹלֶלֶת, אֶפְשָׁר לִרְאוֹת לְמֵרָחוֹק\
עֶלְבּוֹנוֹת שֶׁל שָׁנִים, מֵהָרֶשֶׁת לִמְחֹק\
נַעֲלִים שֶׁעָפוּ, בּוּמֵרַנְגּ לַגַּבּוֹת\
הַכֹּל פֹּה רָשׁוּם, בְּשִׁירִים שֶׁל חֲצוֹת\
\
אַתָּה בֶּטַח קוֹרֵא, צוֹחֵק מִבִּפְנִים\
אֵיךְ הַכֹּל הִתְהַפֵּךְ, מִי זוֹכֵר אֶת הַיָּמִים\
מָכַרְתִּי אֲרוֹנוֹת, מִטְבָּחִים לַהֲמוֹנִים\
הַיּוֹם אֲנִי מֶלֶךְ, לֵךְ תַּסְבִּיר לָהּ אֵיךְ יוֹרְדִים\
\
הִיא תַּכְנִיס לְךָ יָד / תְּסַדֵּר תָּ׳בֵּיצִים ...\
\
כָּל דָּבָר אֶפְשָׁרִי, גַּם שׁוֹפְטִים מִתְהַפְּכִים\
אֲבָל אֶפְשָׁר גַּם אַחֶרֶת, לַעֲצֹר, לְהַסְכִּים\
לָרֶדֶת בְּשֶׁקֶט, לַחְתֹּךְ הֶפְסֵדִים\
לְהֵעָלֵם לְשָׁנָה, בָּאֲגַף הַשְּׁמוּרִים\
\
אָז תַּכְנִיס אֶת יָד, תְּסַדֵּר תָּ׳בֵּיצִים\
יִשַּׁר כּוֹחַ, נִצַּחְתָּ, רְשָׁעִים אֲרוּרִים\
זֵרִים שֶׁל קוֹצִים, בַּחוּץ מְחַכִּים\
בְּקָרוֹב אֶל הַכֶּלֶא, אֶשְׁלַח גַּם שִׁירִים

---
- https://youtu.be/v9N7NiT6BBE?t=1318
- https://soundcloud.com/drorkessler/qecmu6zxoirc
- https://soundcloud.com/drorkessler/dtzjeb149acg
