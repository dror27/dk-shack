# אַדְרִיכָל בַּמִּדְרוֹן

הַשָּׁכֵן שֶׁלִּי מֵת עַכְשָׁו\
גּוֹוֵעַ לְאַט לְאַט\
מַחֲלִיק בַּמִּדְרוֹן\
מַמָּשׁ פֹּה אֶצְלִי\
עֲשָׂרָה מֶטְרִים מֵהַחַלּוֹן\
\
הַחַלּוֹן הַסָּדוּק שֶׁקָּארֵן צָבְעָה\
אֲבָל הַשֶּׁמֶשׁ הַדְּרוֹמִית, הָאַנְגְּלִיָּה\
חֲזָקָה מִשְּׁנֵיהֶם, אַף כִּי שְׂעָרָהּ קוּקִיָּה\
וְהוּא לֹא הִסְפִּיק לְהַאֲפִיר\
אֶת אִמּוֹ בַּת הַמֵּאָה וְאַרְבַּע\
רַק סִיֵּם זֶה עַתָּה לְהַחֲזִיר\
\
מֵת\
מַחֲלִיק בַּמִּדְרוֹן\
וְאִתּוֹ כָּל הָאָקוֹרְדִּים שֶׁנִּגֵּן\
הַצְּמָחִים שֶׁשָּׁתַל\
הַבִּנְיָנִים שֶׁתִּכְנֵן\
שֶׁגַּם אִם יַמְשִׁיכוּ לְהַחֲזִיק אֶת כֹּבֶד מִשְׁקָלָם לָעַד\
יִהְיוּ אֲדִישִׁים אֵלָיו עוֹד יוֹתֵר מִתָּמִיד\
עַכְשָׁו\
\
וְאַף יוֹתֵר לְלוּחִית הַפְּלָדָה\
שֶׁבְּוַדַּאי תֻּצְמַד אֲלֵיהֶם מִיָּד\
עִם שְׁמוֹ וּשְׁנַת הַלֵּדָה\
כְּמוֹ לֹא נוֹלְדוּ הֵם בִּכְלָל\
כְּמוֹ לֹא הָיוּ גַּם הֵם פַּעַם יֶלֶד, אוֹ יַלְדָּה\
\
רַק מִבְנֶה צָעִיר יַזִּיל דִּמְעָה, לְבֵנָה\
לְעִלּוּי נִשְׁמָתוֹ, אֶבֶן פִּנָּה\
סַתָּת הַמַּצֵּבוֹת הַצּוֹלֵעַ (תְּאוּנָה)\
יְאַבֵּד אוֹתָהּ כַּנִּרְאֶה כְּמוֹ תָּמִיד, בְּכַוָּנָה\
\
כֵּן, כָּךְ אוֹמְרִים כֻּלָּם בִּכְפַר\
\
בְּעוֹד שְׁבוּעַ, שְׁבוּעַיִם גַּג\
תִּפְתַּח הַדֶּלֶת הַדְּרוֹמִית שֶׁל הַכְּנֵסִיָּה\
הַקְּרוֹבָה אֶל הֲמִשְׁעוֹל\
יוֹבִילוּ אוֹתוֹ פְּנִימָה אֶל הַקֹּר\
שֶׁל הָאֶבֶן הַהִיא, הָאַחֶרֶת\
תִּפְאֶרֶת הַיִּשּׁוּב, הַשְּׁחֹרָה, הַקּוֹדֶרֶת\
הָעוֹמֶדֶת שָׁם קָרָה וַאֲדִישָׁה\
מֵאָז שֶׁפּוֹעֵל רוֹמָאִי אֶחָד אוֹתָהּ שָׁם שָׂם, בַּאֲנָחָה\
וּבְוַדַּאי נָפַח גַּם הוּא כָּאן נִשְׁמָתוֹ\
בַּכְּפָר הַזֶּה, בַּנֵּכָר, אֲנִי כְּמוֹתוֹ\
אֲהוּבָתוֹ הַסִּיצִילְיָאנִית בּוֹכָה\
עַל מִטָּה זוּגִית שֶׁבָּנָה, בְּזָוִית יְשֵׁנָה\
\
וְעַכְשָׁו\
\
עַכְשָׁו הֵם מוּלִי, בַּחַלּוֹן\
אִשְׁתּוֹ הַכְּפוּפָה, בָּנָיו הַתְמִירִים\
בְּצַלְמָם תִּכְנֵן מַדְרֵגוֹת\
מַשְׁקוֹפִים\
\
אָז תִּכְרַע לוֹ בֶּרֶךְ הַקְּהִלָּה\
בֵּן שֶׁל מִיסְיוֹנֵרִים הָיָה\
יְחַיְּכוּ בְּתוֹדָה אֶל הַכֹּמֶר הַתֹּרֶן\
לִכְבוֹד לוֹ לְהַכְנִיס נִשְׁמָתוֹ אֶל הַגַּן\
\
וַאֲנִי, אֲנִי, אֲנִי\
וַאֲנִי בִּכְלָל לֹא מִכָּאן\
\
אֲנִי נֶהֶנְתָן\
עִם כּוֹס שֶׁל לָבָן\
וּכְרוּבִית מְאֻדֶּה בְּגַרְגְּרֵי רִמּוֹן\
וְקַמְצוּץ זֵרְעוֹנֵי פִּשְׁתָּן\
וְעִתּוֹן\
\
כּוֹתֵב לוֹ שִׁיר\
בְּפִתְקִית, עַל מַכְשִׁיר\
נִזְכַּר אֵיךְ הִשְׁאִיל לִי סֻלָּם\
וְשָׁמַר לִי עַל שַׂק אֲדָמָה חַם\
חֹרֶף שָׁלֵם שֶׁלֹּא יִקְפָּא\
וְאֵיךְ עַל הָאוֹר בַּחוּץ תָּמִיד הָעִיר\
(שֶׁחֲבָל, כִּי סְתָם בְּלֵילוֹת מִשְׁעוֹל רֵיק מֵאָדָם הוּא מֵאִיר)\
\
וַאֲנִי, אֲנִי, אֲנִי\
וַאֲנִי לִפְעָמִים פַּחְדָן\
\
אֲבָל עַכְשָׁו שָׁקֵט, כְּמוֹ אֶתְמוֹל עַל שְׁבִיל צַר\
שָׁם הָלַכְתִּי עִם חֻלְצַת צִפּוֹרִים אֲדֻמָּה בַּיָּד\
אָז מוּלִי בָּא בֶּן דְּמוּתִי, עָרוּם גַּם הוּא, עִם חֻלְצָה בַּיָּד\
אֲדֻמָּה גַּם, מַסְטוּל גַּם, פַּחְדָן גַּם, סְתָם עוֹד אֶחָד, סְתָם\
\
וְדַקּוֹת עָמַדְנוּ זֶה מוּל זֶה בְּמֶרְחַק בִּטָּחוֹן\
לִרְאוֹת שֶׁאֵין כָּאן טְרִיק, בַּמַּאי חוֹמֵד לָצוֹן\
וְרַצְנוּ פְּנִימָה צוֹחֲקִים, בְּשִׁנַּיִם שְׁבוּרוֹת\
כֹּה שׁוֹנִים וְדוֹמִים, עַד שֶׁאֶפְשָׁר הָיָה לִתְהוֹת\
אִם אֲנַחְנוּ פֹּה אוֹ עָלִינוּ אֶל עַל\
לִסְגֹּר סוֹפִית פִּנּוֹת, לַחֲמֹד אֶתְכֶם שָׁלַל\
\
כִּי שָׁם הֲרֵי זֶה יָדוּעַ\
כָּךְ הַכֹּמֶר לָחַשׁ לִי הַשָּׁבוּעַ\
לֹא לוֹבְשִׁים דָּבָר, לֹא תַּחְתּוֹן וְלֹא חֻלְצָה\
וְגַם שְׂפָתַיִם שֶׁל כֻּלָּם מְנַשְּׁקִים, בָּרְחוֹב, וּבְשַׂקִּיקָהּ\
בָּנוֹת שֶׁל שְׁכֵנִים, עֲרֵלִים, וְגַם לִפְעָמִים, בְּנֵי מִלָּה\
\
אָמֵן\
אָמֵן סֶלָה
