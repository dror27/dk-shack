# אֲהָהּ

בַּסּוֹף אֶצְטָרֵךְ לִכְתֹּב עַל הַזָּקָן\
\
עַל הַגַּעְגּוּעַ לִנְשִׁיקוֹת חֲלָקוֹת\
לִשְׂפָתַיִם עֶלְיוֹנוֹת, תַּחְתּוֹנוֹת\
עַל סְבָכַת שְׁתִיקַת הַכְּבָשִׂים\
עַל הַנְּזִירוּת, עַל הָאֲזִקִּים\
\
הַכֹּל מִבְּחִירָה, בְּדֵעָה צְלוּלָה\
עַל-מִינִיּוּת טֶרֶם זְמַנָּהּ\
פַּסֵי כֶּסֶף בַּסַּנְטֵר, בַּכִּיס\
סִימֶטְרְיָה, אֲמִינוֹת, ווֹרלד-פִּיס\
\
וַעֲדַיִן אֲנִי שָׁחֹר, אַחֵר\
מוֹכֵר אַנְגְּלִי מְנַסֶּה לְבָרֵר\
אִם בָּאתִי לִקְנוֹת אוֹ לָקַחַת\
בְּיָפוֹ הָפַכְתִּי מְקֹרָב לַצַּלַּחַת\
\
וְהַפְּרוֹפִיל אוֹהֵב אֶת זֶה גַּם\
הָאַף הַיְּוָנִי פִּתְאוֹם נִרְאֶה לוֹ מֻשְׁלָם\
שֶׁקֶר הַיֹּפִי הֶבֶל הַשֵּׁן\
תָּפַשְׂתִּי פַּעַם חָבֵר עוֹשֶׂה זוּם-אִין, מְאוֹנֵן\
\
\
בַּסּוֹף אֶצְטָרֵךְ לִכְתֹּב לָךְ עַל הַזָּקָן, עַל הַזִּקְנָה\
עַל מָה שֶׁכְּבָר שָׁנִים רוֹתֵחַ, עַל אֵשׁ קְטַנָּה\
אֶכְתֹּב לְךָ עַל הַגַּב, בְּזֵעָה\
וְאַתְּ תַּגִּידִי בְּשֶׁקֶט - אֲהָהּ\
