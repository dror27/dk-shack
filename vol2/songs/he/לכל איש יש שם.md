# לְכָל אִישׁ יֵשׁ שֵׁם

לְכָל אִישׁ יֵשׁ שֵׁם\
וַאֲנִי הַשֵּׁם שֶׁלִּי חֹפֶשׁ\
\
אִם הָיִיתִי הוֹפֵךְ בַּת\
אוּלַי הָיִיתִי חֵרוּת\
אֲבָל אֲנִי תָּקוּעַ עִם זַיִן\
וְכוֹס שֶׁל ווֹדְקָה … אָז סַלּוּט!\
\
עִם אוּטוֹפְּיוֹת בְּמַחְזוֹר\
פַנְטַזְיוֹת רוּחַ שְׁטוּת\
מְעוֹדְדוֹת בְּפּוֹנְפּוֹנִים\
רוּץ דְּרוֹר רוּץ!\
\
״הָאִידֵאָל הוּא שְׁטוּת\
הָאוֹנְנוּת הָגוּת\
הַפִּתְרוֹן פָּשׁוּט\
סָלוֹן תַּרְבּוּת!״\
\
כֵּן, כָּל הָעוֹלָם שֶׁלִּי סָלוֹן תַּרְבּוּת\
רַק לִי וּלְמִי שֶׁבָּא בַּזְּמַן\
בְּלִי הַזְמָנָה אִישִׁית, בְּלִי אוֹר בַּמַּדְרֵגוֹת\
רַק לְמִי שֶׁפּוֹתֵחַ פֶּה גָּדוֹל וְאוֹמֵר - פָנָאן!\
\
חֵרוּת אָמְרָה לִי פַּעַם\
מִבִּפְנִים\
כָּל מָה שֶׁאַתָּה רוֹאֶה בַּחוּץ\
אַתָּה מַפְנִים\
\
תַּרְגִּיעַ\
גָּדַלְתָּ בַּשָּׁנִים\
עַכְשָׁו תִּהְיֶה חָפְשִׁי \
מִמֶּנִּי, מֵהַכִּבּוּשׁ, מֵהַבַּת שֶׁל הַשְּׁכֵנִים\
\
אֲבָל לְכָל אִישׁ יֵשׁ שֵׁם\
וַאֲנִי הַשֵּׁם שֶׁלִּי חֹפֶשׁ\
\
חֹפֶשׁ לָלֶכֶת בְּלִי תַּחְתּוֹנִים\
בְּמִכְנָסַיִם עִם חֹרִים\
לְחֲנוּת שֶׁל יָפָּנִי הִיפְּסְטֶר\
לִמְדֹד אֶת כָּל הַגִ׳ינסִים סְבִיב אַרְבָּעִים\
\
חֹפֶשׁ לֹא לַחֲפֹף חֹדֶשׁ\
לְגָדֵל זָקָן\
לָעוֹף מִכָּאן\
לִשְׁמֹעַ שַׁקָאקָן\
\
לִהְיוֹת דֶּבִּיל\
אָרֹךְ, קָצָר\
שִׁפּוּטִי, צַדְקָן\
קַלִּיל, עַבְדְּקָן\
\
לְכָל אִישׁ יֵשׁ שֵׁם\
וַאֲנִי הַשֵּׁם שֶׁלִּי חֹפֶשׁ!\
\
חֹפֶשׁ לִרְצוֹת הַכֹּל\
לִהְיוֹת תָּלוּי בַּחִיּוּךְ שֶׁלָּךְ\
לִשְׁכַּב עָרֹם כְּשֶׁאֶת מִתְלַבֶּשֶׁת\
לַעֲשׂוֹת כָּל מָה שֶׁתַּגִּידִי, בְּשֶׁקֶט\
\
חֹפֶשׁ לִהְיוֹת עֶבֶד\
שֶׁלָּךְ וְשֶׁל הָעוֹלָם\
לִהְיוֹת מְשֻׁחְרָר, סָבִיל\
אוֹ פָּשׁוּט לִהְיוֹת, \
דְּרוֹר קֶסְלֵּר, \
סְתָם\
\
לְכָל אִישׁ יֵשׁ שֵׁם\
וַאֲנִי הַשֵּׁם שֶׁלִּי חֹפֶשׁ
