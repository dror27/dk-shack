# עַל פִּי הַיַּפָּנִים, גַּם זֶה אֱלֹהִים

קָאמִי, רוּחַ הַקֹּדֶשׁ\
יֵשׁ גַּם בֶּהָרִים, בִּנְחָלִים\
אֶפְשָׁר לְהִתְהַלֵּךְ בְּתוֹכָהּ, בַּחַיִּים\
\
בַּבֹּקֶר, בַּהֲלִיכָה בֵּין שְׂדוֹת אֹרֶז\
רָאִיתִי אִשָּׁה מוֹצִיאָה אֶת הַזֶּבֶל\
בְּיוֹם הָאִסּוּף הַשְּׁבוּעִי כַּנִּרְאֶה\
וּלְאַחַר מִכֵּן, פּוֹנֶה אֶל הַשֶּׁמֶשׁ, וְקַדָּה לָהּ, שֶׁתִּתְרַצֶּה\
\
גַּם אֲנִי, כְּשֶׁמַּגִּיעַ לְגִ'ין-גַּ'הּ\
הִתְחַלְתִּי לַעֲשׂוֹת אֶת טֶקֶס הַהוֹדָיָה הַמְּקוֹמִי\
כּוֹלֵל הַקִּדּוֹת, מְחִיאוֹת הַכַּפַּיִם וְצִלְצוּל הַפַּעֲמוֹן\
בִּשְׁבִילִי זֶה תַּרְגִּיל מְצֻיָּן בָּעֲנָוָה, לְהִתְכּוֹפֵף, לַקּוּד לָרִבּוֹן\
\
אֲנִי חוֹשֵׁב עַכְשָׁו עַל שְׂדֵרוֹת יְרוּשָׁלַיִם בְּיָפוֹ\
וּמְדַמְיֵן אֲנָשִׁים קָדִים אֶחָד לַשֵּׁנִי לְבֹקֶר טוֹב\
זֶה הָזוּי, כִּמְעַט לֹא שָׁפוּי\
עֲדַיִן זֶה עוֹשֶׂה לִי טוֹב\
\
כֵּן, בַּעַל הַבַּיִת הַוָּתִיק שֶׁל "בָּא לִי בּוּרֵקָס"\
אַבּוּ שָׁאדִי, הוּא וְלֹא אַחֵר\
קַד לִי, וַאֲנִי לוֹ, בְּכָל בֹּקֶר\
לְפָחוֹת כָּכָה אֲנִי עַכְשָׁו זוֹכֵר\
\
הַמָּקוֹם מְשַׁנֶּה אֶת הַזִּכָּרוֹן\
עַכְשָׁו פֹּה, בַּיַּעַר, בְּיַפָּן, בָּהָר\
קָרוֹב לְאֶפֶס מַעֲלוֹת בַּחוּץ, הָאֲוִיר נָקִי וּפָרִיךְ\
הָאָח דּוֹלֵק וְהַשֶּׁקֶט חַם וּמַזְמִין\
\
הַלַּיְלָה יֵשׁ לָנוּ אוֹרֵחַ, אוֹפַנּוֹעָן\
עוֹד לֹא הֶחְלַפְנוּ מִלָּה\
אֲבָל בֶּטַח נִחַשְׁתֶּם\
כְּבָר קֵדֵנוּ לוֹ קִדָּה\
\
יַאלְלָה, מַסְפִּיק לָרִיב\
בּוֹאִי נַעֲשֶׂה שַׁלְוָה
