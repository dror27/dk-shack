# יּוּפוּאִין

אִם דּוֹד שֶׁלִּי הָיָה חַיָּל יַפָּנִי בְּמַנְצ'וּרְיָה\
אָז הוּא הָיָה נִרְאֶה כָּכָה, כְּמוֹ בַּתְּמוּנָה\
וְהָיִיתִי גָּדַל בְּטוֹקְיוֹ\
כְּבֵן לְבַעֲלֵי חֲנוּת לִמְכִירַת אוֹפַנּוֹעִים,\
\
וְהָיִיתִי שׁוֹמֵעַ עַל וִינְסֵנְט לַיְטְנִינְג 1952\
עוֹד לִפְנֵי שֶׁשָּׁמַעְתִּי אֶת רִיצָ'ארְד תוֹמְפְּסוֹן\
וְהָיִיתִי עוֹזֵב הַכֹּל, לִפְנֵי עֶשְׂרִים שָׁנָה\
וְעוֹבֵר לַגְּבָעוֹת לְיַד יּוּפוּאִין\
\
וְחַי בְּקָרָוָאן עִם כֶּלֶב קָטָן\
וּלְיַד הָיִיתִי מֵקִים אֹהֶל לָבָן\
כְּזֶה כְּמוֹ בַּחֲתֻנּוֹת בַּחֲצַר בַּיִת בַּמּוֹשָׁב\
רַק קְצָת פָּחוֹת לָבָן\
\
וּבְתוֹכוֹ הָיִיתִי עוֹשֶׂה מוּזֵאוֹן לְאוֹפַנּוֹעִים\
וּבֵינְתַיִם הָיִיתִי הוֹלֵךְ\
לְכָל מִנֵּי מְכִירוֹת פֻּמְבִּיּוֹת\
וְקוֹנֶה חֲרָבוֹת וְגִיטָרוֹת עַתִּיקוֹת\
\
וְאָז בְּמַהֲלָךְ שֶׁהָיָה מַפְתִּיעַ\
אֲפִלּוּ אֶת הַמַּפּוֹת שֶׁל גּוּגֶל\
הָיִיתִי בִּן לַיְלָה, מִבְּלִי לַעֲשׂוֹת פּוֹסְט אֶחָד\
הוֹפֵךְ אוֹתוֹ לְמוּזֵאוֹן לְגִיטָרוֹת\
\
וּמִי שֶׁהָיָה בָּא וּמְנַגֵּן לִי שִׁיר\
הָיִיתִי מַרְאֶה לוֹ גַּם אֶת הַחֲרָבוֹת\
וְאִם הָיָה בָּא עִם בַּחוּרָה יָפָה וְחַקְרָנִית\
הָיִיתִי גַּם מַרְאֶה לוֹ אֶת הָאַלְבּוֹמִים שֶׁל הַדּוֹד\
\
וְגַם שֶׁל פּוֹל, שֶׁהָיָה חָבֵר זָקֵן שֶׁלִּי בְּטוֹקְיוֹ\
וְנָסַע בְּכָל אֵירוֹפָּה\
בִּזְמַן שֶׁהָיְתָה שָׁם מִלְחָמָה\
וְצִלֵּם אֶת הַמַּלְכָּה בְּמִצְעַד הַנִּצָּחוֹן\
\
\
וּבַסּוֹף, הָיִיתִי גַּם אוֹמֵר לַזּוּג הַמּוּזָר הַזֶּה\
שֶׁבָּא מִתּוֹךְ הַכְּלוּם אֶל הָאֹהֶל הַזֶּה שֶׁלִּי\
שֶׁיֵּשׁ בּוֹ אֲפִלּוּ כַּד בֶּן 500 שָׁנָה וְ 500 קִילוֹ\
שֶׁבֶּטַח כָּל חֶרֶב בּוֹ שָׁוֶה עֶשְׂרוֹת אַלְפֵי דּוֹלָר\
(חוּץ מִזֹּאת שַׁבַּת אַרְבַּע מֵאוֹת שָׁנָה)\
\
וּמִדֵּי פַּעַם אֲנִי פָּשׁוּט מַשְׁאִיר אוֹתוֹ בַּיַּעַר\
וְנוֹסֵעַ עִם הָאוֹפַנּוֹעַ שֶׁלִּי\
כַּמּוּבָן!\
סְתָם בְּרַחֲבֵי הָאִי שֶׁמִּמֶּנּוּ לֹא יָצָאתִי עוֹד\
\
הָיִיתִי אוֹמֵר לָהֶם אֵיךְ מַגִּיעִים מִפֹּה לְצ'וֹקְהָרָה\
שֶׁזֹּאת לֹא רַק קְפִיצָה אֵלֶּה גַּם פְּרִיצָה\
שֶׁל מַעַיְנוֹת חַמִּים וְאֵדִים מִלֹּעַ הָהָר\
וּמְאַיֵּת לָהֶם בְּהִירְגָאנָה אֶת הַשֵּׁם\
\
כִּי מֵרֹב שֶׁהֵם דִּבְּרוּ בְּיַפָּנִית שְׁבוּרָה\
וְסִפַּרְתִּי לָהֶם אֶת סִפּוּר חַיַּי, בְּיַפָּנִית\
(וְגַם אַנְגְּלִית שְׁבוּרָה קְצָת)\
הֵבַנְתִּי שֶׁהֵם יַעַמְדוּ בָּזֶה\
כְּלוֹמַר בָּאִיּוּת בְּהִירְגָאנָה.\
\
אֲבָל דָּוִד שֶׁלִּי לֹא נִלְחַם בְּמַנְצ'וּרְיָה\
הוּא הָיָה מָגַ"ד תּוֹבָלָה בְּמִלְחֶמֶת לְבָנוֹן\
וּבָא לְבַקֵּר אוֹתִי בַּהֵאָחֲזוּת לִפְנֵי שֶׁעָלֵינוּ\
וְיָשַׁב עַל הֲמִטַּת קוֹמוֹתַיִם לְמַטָּה\
\
וְאָמַר לִי שֶׁכְּשֶׁאֲנִי אַגִּיעַ לַגִּיל שֶׁלּוֹ\
לֹא אוּכַל לְשֶׁרֹךְ אֶת הַנַּעֲלַיִם בְּלִי לִפְתֹּחַ כַּפְתּוֹר\
כִּי אָז לֹא הָיְתָה עֲדַיִן מוּדָעוּת לִבְרִיאוּת הַגִּיל הַמְּאֻחָר\
וְהַיּוֹם שְׁנֵינוּ עוֹד חַיִּים וְגַם מְסֻגָּלִים לִסְגֹּר בְּלִי לִפְתֹּחַ\
\
וְגַם הַהֶפֶךְ, אִם צָרִיךְ,\
גַּם לִשְׁכֹּחַ\
