# דרור נוסע 1

דרור נוסע, 15/7

ביום חמישי בבוקר יצאתי. 

באיזה שהיא פינה של העולם כבר מריחים את סוף השבוע חשבתי, ובתקופה כזאת, המאתגרת את חוש הריח באופן כללי, אפשר לקחת מרווח טעות של יום יומיים. 

יצאתי צפונה. 

תמיד שאלתי את עצמי, איך זה שבדרך כלל הצפון קצת יותר טוב מהדרום? האם זה קטע של חצי הכדור העליון? האם שם למטה הדרום טוב יותר? 

בכל אופן יצאתי צפונה, עם הצהרה שאנסה להגיע לגבול סקוטלנד. לא הגעתי.

כמו שכתב המשורר העירוני פה, לצאת מהעיירה אתה חייב להזיל דמעה ולטפס בעליה, להיות חסר נשימה. כל מה שנותר לך זה לבחור איך לחלק את הסבל. 

אני בחרתי לקבל אותו ישר למנה ראשונה - לטפס אל שביל הפסגות דרך עיירת האמצע. 

אם יש אוקסימורון הרי הוא פה, בעליה הזאת אל עיירת האמצע, שכל כולה קיצוניות כפרית מובהקת. 

אפילו האוטובוס, אשר מתעקש לבוא בה פעם בשעתיים, לא מוצא להיכן להמשיך ממנה ופשוט עושה פרסה בראש הגבעה. 

גם כן אמצע. 

בשבילי היא המקום בו גר שוטה הכפר, רוב, שהזמין אותי פעמים אין ספור לבקר בסדרת הגשרים התלויים שבנה בחצרו, הגולשת אל יער, לשתות תה. 

כמעט בכל שבוע אני עובר שם וחושב לעצמי אם הגיע הזמן. שוטה אני כותב, כי זאת הדמות שלו, כמשורר. ואני, מי אני, מה דמותי? בהזדמנות אעביר שאלון. 

בינתיים אני מדווש בעליה, חושב על קטניות.

את שביל הפסגות עשיתי ודאי כבר עשרות פעמים. הוא כמו סוג של צינור שדרכו עוברים מהעולם המוגן של הכפר אל הכאוס של החיים עצמם. 

פגשתי אותו פעמים רבות גם בדרך חזרה, אחרי יום ארוך של נסיעה, שם הוא סוג של משפך, כמו כזה המשמש להוסיף שמן למנוע ישן, מכנס אותך פנימה, חזרה אל הכפריות המוכרת. 

חמשת עשר המילין שלו מספקים מספיק זמן למחשבה, זמן לשכוח את היום, זמן לחזור אל הקצב של סמטת הכנסייה, זמן לנסות לדמיין אם הבחורה המוזרה שעושה פיצות בעיקר מתי שבא לה תהיה במצב רוח היום. 

או אם יש בתיבה הודעות שלא ענית להן כבר יומיים, כי היית לפני החופש, ואז בחופש ואחר כך אחרי, ועכשיו אתה חוזר, ואין ברירה, היית בחיים עצמם וראית שיש שם אנשים ממש, והם בטח מחכים לתשובות, לא שיש לך מה לענות שישנה את עולמם, אבל יש נימוס, וגם מנהג, וגם פרוטוקול שאתה המצאת, שבו הם שואלים, אתה עונה, ואז בסוף החודש אתה מחייב.

בסרטון שפעם ראית, בזמן שעוד ניסת ללמוד את שמות המקומות כמו היו שפה זרה, יפנית, למדת שיש לעצור בכל דוכן המצוי על השביל, כי ככה נהוג. היד הנעלמה הייתה ודאי מייצרת פה אלפי דוכנים, ואז המנהג היה הופך סוג של דבר שאתה אומר לילדים, בקול כזה שבת בתשע בבוקר ברשת ב, שנורא חבל שהוא כבר לא, שפעם היה פה טוב. 

כמה נעים להיות זר. זר לכל מה שהיה פעם. לא לדעת שפעם גם פה היה יותר טוב. 

אולי לעבור לכפר בממלכה המאוחדת זה בעצם לנוע בזמן, בלי הוליווד, בלי איינשטיין או ויטגנשטיין. להרגיש עם וללכת בלי, בלי תחתונים, בלי תוכניות, בלי זיכרון. 

כמעט את כל אלו אני יכול גם ביפו, לשם אני מועד, שם העתיד. 

בינתיים ההווה הווה, השביל שביל, והדוכן מוכן. 

קפה ובננה מהבית. הבחורה עם הקוקו והגב לקחה גלידה. גלידה בתשע בבוקר אני אומר לעצמי, זה כמו בירה לפני חצות היום. 

אני נשבע לזכור לאכול מחר גלידה בבוקר, ממש כמוה. להיות מתוק, רך, לבן, נמוג. 

בינתיים הדרך קוראת ובית הקפה של נלי הגבוהה נמצא שם, עשרים מילין בעתיד, בעיירה שיש לה בשם גם גאות וגם באר. בטח גם אצליח למצוא שם מים.

האופניים נוסעות מעצמן. בראש אחת הגבעות אתה מבין שכבר שעתיים נסעת, עשרות פניות פנית, ועוד לא הצצת במפה אפילו פעם אחת. אולי אתה כבר לא זר. אולי עוד מעט תרגיש כמה פעם היה פה יותר טוב. 

בפעם האחרונה שהיית בקפה של נלי הגבוהה אכלת קינוח מוגזם וגם חלקת תמונה שלו עם חברת רשת הטורפת קינוחים כמו גברים. זה טוב? 

רשת או לא, בנימה נזפנית משהו, ניגשת אליך אשה בגיל הנכון, לוועדות הנצחה בעיקר, ומבקשת בנימוס של רוצחת סדרתית, שתזיז את האופניים מהשלט המספר את סיפור הגן הקטן, שבו אוכלים את המאפים של נלי מאז הפסיקו להכנס פנימה, מאז המגפה. 

מלא בושה, אתה רואה ששתי נקודות המשען של הכלי, הנשיקות, מעוטרות בשלטי מיני ממתכת אל חלד, ובהם כתוב, באנגלית של כיתה אלף - נא לא להשעין אופניים! - או איך שכל דבר בימינו הופך למזימת גיוס המונים: אנא עזרו לנו לשמור על השלט, אנחנו שמחים שאתם פה, וגם בטח הדרך אל הקפה של נלי הייתה ארוכה, אבל השלט הזה הוא של כולנו, אז בואו לא נשעין עליו אופניים, בבקשה. וגם תעשו לנו לייק, בבקשה. 

אני מתמלא בושה. כל כך רציתי להיות שייך, לעמוד בכללים, להיות מקובל על כל חברת ועדה, להיות אחד עם הכל, בשלווה. 

ועכשיו אני עבריין, מרושע. אני ההווה, שמזכיר כמה טוב פה פעם היה. אני הזר, שחותך בפניה. אני האופניים, והיא השכינה. 

מימין חבורת בחורים צוחקים, ממנה בעיקר, על שהיא עדיין מנסה, מספרים לי שבשבוע שעבר הם נקלעו, ניצלו בגרילה. מתדרדר לחרוזים ... 

אעצור ואפנה לאכילה - פשטידת ירק, סלט ותפוחי אדמה. לא לשכוח לקנות שני מאפים למחר בבוקר, באוהל, נלי מזכירה. 

אוהל. זה אומר אתר קמפינג. זה אומר להתקשר יום יומיים לפני, להשחיל בשיחה, בנונשלנטיות כמובן, שכבר היית במקום, ואתה מכיר את ה״פיץ׳״, ושתשמח לבוא גם הפעם. כאילו שיש חשיבות ליחוס הקסלרי שלך בקבלה למועדון גובה הדשא הזה. 

עדיין, אתה דבק במנהגים נלוזים, רבים, מעצבנים לעיתים. טוב שאתה לבד כרגע. פחות הסובלים. 

פקיד הקבלה, בחור בשנות השישים הנצחיות שלו, עם קומה של שחקן טניס וכרס של כדור בסיס אולימפי, מזהיר אותך שיש גניבות אופניים באזור. 

רק השבוע נגנבו ששה זוגות מיושבי האוהלים, לא אצלו כמובן, אבל המשטרה ביקשה להודיע אז הוא מציע באופן פראקטי ביותר, לפרק את הזוג לחלקים ולהצפין (כן כן, הוא משתמש במילה די נדירה), להצפין באוהל למשך הלילה. 

בהתחשב בגידלי האוהלים שרוכבי אופניים מעדיפים - מזעריים עד מיקרוסקופיים להחריד - התהליך הזה צריך גם לכלול מוטיבים מאליסה בארץ הפלאות. 

אני מקשיב, מהנהן, מנסה לקלוט מתי מגיע התור שלי לספר בדיחה, ואז בקול שקט, במשפט שלא מכיל אף רייש שתסגיר את העובדה שאני מחוץ למחוז, אני אומר לו תודה. 

את האוהל אני מקים הפעם במשטח הראשי, מול הכניסה, כסוג של הפוך על הפוך, וקושר את האופניים לקרש מתיישן, לא לפני שאני מוודא שהוא ניתן לפירוק על ידי חילוץ של חמישה מסמרים חלודים ממקומם. 

השעה שתיים בצהריים. השמש קופחת. כל העסק של פסטורליות הקמפינג נראה לי פתאום לא ראלי. מכניס את כל התיקים לאוהל, מתיר את האופניים (הן קלות עכשיו כמו הרוח) ורוכב לעבר בריכת המעיין אשר בתחתית המעלה אל הר צופי-הביצה אשר נקרא סולם יעקב, על כי הוא מוביל לשמיים ועוד לא חזר ממנו אדם חי, במיוחד אם יצא מעלה בעיצומו של יום.

 את האופניים אני קושר לקלונסאה מקומית ומשאיר את הקוד למנעול בפתק מתחת לאבן בצד השני של הגשר, למקרה שלא אחזור והן יצטרכו לעזוב את השמורה לפני הלילה - כי ככה כתוב לעשות בשלט.

עליתי וירדתי, סינים פגשתי, בננה אכלתי. זה בקיצור. עולם ומלואו היה שם, ואולי יום אחד ארחיב. אבל בכל רגע הרי יש הכל, והחופש לבחור למה להקשיב עדיין קיים, ועד עכשיו היה בסדר, אז נמשיך, בפעם הבאה, אם תהיה, מחר.


---
- https://soundcloud.com/drorkessler/1-15-7a
