## דרור נוסע 2

דרור נוסע, 13/8

פעם, כשהיו שואלים אותי איך הייתי רוצה להיות, כשאהיה כבר מבוגר, כשתנוח הרוח, והרגלים לא ירצו ללכת כל יום שלושים קילומטר, והעיניים יבקשו פטור קבוע מלקרוא קוד, והגוף לא ירצה לגעת בכל, אז, בפרק בו האקדח שהיה מונח על הבמה יגלה אם היה טעון, אז, כשהיו שואלים אותי מי הייתי רוצה להיות, כשאהיה גדול, הייתה לי תשובה. 

תשובה מתחכמת כמובן, כזאת שמגלה משהו מעומק הברכה ובו בזמן גם מזמינה את המקשיב להתרסק בעדינות לתוך הלוגיקה שלי, לתוך החומה. 

התשובה שלי הייתה שאני רוצה להיות חצי מיקי וחצי ריצ׳ארד. כך הייתי אומר ומביט בהם מתרסקים.

זה היה אז, בשנה שמיקי קנה סירה צרה וריצ׳ארד הגיע לסדרת הקונצרטים של השולחן הקטנקטן של בוב. את כל זה לא הייתי אומר לשואל, כי ממילא זה לא היה מסביר איך שני המהלכים קטני-המימד הללו יכולים להשתלב לאישיות העתידית אותה אמור הייתי אני לשאת. עדיין, זו הייתה התשובה, לפני עשר שנים, אז. 

היום, אם הייתי פוגש את מיקי הייתי כועס עליו. הייתי כועס כי הוא רימה אותי. לא בזדוניות, אלא כמו גורל שלוקח ממך את אהובתך בלילה אחד של תאונת דרכים, כמו רוח שפתאום מתהפכת עליך ועושה לך בעיות בעליה קשה, כמו מחברת שנגמרים בה הדפים בדיוק כשרצית לכתוב את הסוף של כל הסופים, את המשפט שפותר הכל, שמחבר את חצי השנה שבילת בחיפה ברחוב פאר 40 יחד עם 40 שנות המדבר של העם המקולל שלך, לסיפור אחד עגול וברור, שלא משאיר אותם ניצבים שוב מול החומה. לסיפור סגור.

בסך הכל מיקי נתן לי הבטחה אחת והיא לא התקיימה, חמקה באדישות, ללא ידיעתו, ולא באשמתו בכלל. סיני אחד אשם בכל. אבל את הסיני אני לא מכיר ואת מיקי כן. וגם רציתי להיות כמוהו, ולא כמו הסיני, והאמנתי לו, אף על פי שהוא אמר לי את זה די מהר, שם בהרי ירושלים, כשבאתי עם הגיטארה כמו גרופי לבן-זבל בלי-שיניים, שעשה יותר מדי קריסטל בארקנסו, ובא לבקר את הסינדי לאופר שלו, בבית שבו הכל התחיל. 

ככה באתי, והוא אמר בשקט, את מה שכולם אומרים אולי בלב אבל לא בחוץ: אני לא אוהב. אמר והלך לנשוף על הגחלים שכיסה בליל אמש כדי שיהיו חמים לקפה של הבוקר, ולא הקשיב אפילו לאקורד אחד מהשיר, שאולי בכלל כתבתי עליו, כשהיינו ביער, עם ההיא, מהעיר. 

אבל כל זה לא משנה עכשיו. מיקי עבד עלי ואני כבר ילד גדול ולא בוכה. לא מסתיר.

מה שחשוב עכשיו, זה שלפני שעה פגשתי את ריצ׳רד. 

ריצ׳רד, שנשאר, ללא ידיעתו, אחראי בלעדי על עיצוב שנותי האחרונות, ובדיוק כמו מיקי, אשר לא היה מודע לכובד המשא, הסתובב בעולם עם הדרכון הבריטי שלו, גידל זקן קטן ולבש בעיקר מכנסים קצרים. גם לריצארד בטח יש קרוואן, וגם הוא בטח יודע לשמור על הגחלת. הם בעצם די דומים, מסתובבים בעיקר בכבישים עוקפים, שומרים מרחק מהציבור, ובאופן כללי מחייכים. הכל טוב. לא סתם בחרתי בהם, אז.

אבל ריצ׳ארד אוהב ומיקי לא. ריצ׳רד, הוא אוהב.

ראיתי את זה בעיניים שלו היום, בזקנקן הקטן שלא ממש סימטרי, בגימגום שבא במשפט השני, בנימוס שבו שאל אותי איפה אני גר. בשקט שנשאר בינינו, בשניה אחרי שקראתי לו מר תומפסון. הוא אוהב. ואני נשאר איתו, בינתיים.

נשארתי, אף על פי שחסר לי חצי מהחזון, והשנה המוזרה הזאת מילאה לי את הרווחים בין השורות אבל השאירה אותן עצמן ריקות, ואף על פי שכתבתי לפחות מאה אלף מילים השנה, שזאת בכלל לא הגזמה, לא הבנתי מהן כמעט דבר. 

לפעמים בין השורות מתחבא הסיפור האמיתי - ואותו לא כתבתי ולא סיפרתי לאיש - וגם פה בטח אעשה איזה סוג של פלירט ואעקוף אותו בעדינות, כמו שמחזיקי פיקדון החזון שלי עושים כאשר מתקרבים לכרך רועש ובעל פוטנציאל לשנות אותם, באמת. 

בינתיים המלצר פה מסתכל עלי במתח עצור, כי המנה הראשונה, חומוס הפלפלים האגדי הזה, יושבת לידי ומחכה שאספר לכם את סיפור חיי. אשחרר אותו ואוכל. 

השנה פה 1920, ועץ הכבד והכהה, ממנו בנוי המלון הזה, כבר הספיק אז להתיישן. פסנתר הכנף החבוט מונח לפני, תמונות שחור לבן של פרנסי העיר והתקופה, מפות מעומלנות בצבע קרם בהיר, חמאה בכוס של אספרסו ופרוסת לחם אחת שהוגשה לי ברוב טקס - לאכול אותה לא אוכל, לפחות לא עכשיו. הזמנתי דג.

בלב כל עיר, כך גיליתי, יש מחילת מלקוביץ׳ כזאת, שאם תזיז את הארונית ותזחל לתוכה, תעבור לצד השני - אל הגדה שמסרבת להביט בהווה, שחיה את ימי הזוהר שלה, שמשמרת את הנעורים בנחישות אוטיסטית כמעט, ללא טיפת מודעות עצמית, ללא תשומת לב למרכז שנמצא ממש מחוץ לדלת, ללא ידיעה ממשית של דבר שלא נחוץ. 

המלצרים כנראה גרים במלון עצמו, לא מתחזקים פרופיל באמאזון-פריים ובאופן כללי שומרים על התפריט שלא יעוף ברוח. בינתיים זה די מצליח. 

הלכתי לתומי ברחוב וראיתי דלת. לא היה שום רמז למה שקורה מאחוריה, רק שלט קטן שאמר: מלון. הבנתי מהגודל של הדלת שזה לא המלון של פולטי. צלצלתי בפעמון. גברת שמנמנה פתחה לי את הדלת ושאלה אם הגעתי. אמרתי שכן. 

בחמש יהיה אוכל. בינתיים יש זמן, לחכות, לשאול שאלות על ההיסטוריה של המקום, על הסמל המוזר והמשונן שיש לה בחיבור של שני חלקי החולצה, בדיוק בגובה הנכון כדי להיות מסורה, צודקת, חמה, להיות יפה.

עכשיו היא עומדת שני מטרים בדיוק לש מאלי, מתסכלת על הדג שהגישה לי ושואלת את עצמה מדוע אני לא אוכל אותו, הוא מונח על ריזוטו של אפונה, ברוקלי ועוד דבר טעים שלא אדע מה הוא, אספרגוס אולי. והוא מתקרר. אוכל. 

בלחם לא אגע. בשיר שכתבתי השבוע, שבא לי בחתיכה אחת, ישר לתוך פתקית בטלפון, כשעליתי למצפה הכוכבים בכפר, אל הזר הפגאני שהיה מונח שם אתמול, שארית של טקס ליל אמש, בשיר ההוא, רשמתי באנגלית, של שיקספיר דב-לה-שמאטה, שמחשבות לי גבוהות כמו הרים, בהן אני הוזה, ותשוקות לי נמוכות עמקים, מחזיקות הן אותי רזה. 

עכשיו ג׳ק ג ונסון שר פה, ב 1920, עם מנת צד של פולנטה. הכל סלט אצלי. הרגש והקריירה. המשפחה והטבע, האהבה לאחת ולשבע, זה עכשיו המלצר קרא לי שוב אדוני, ממש כמו אותו נהג מונית בשדרות, בשיר ההוא שהפך להיט במועדוני הקצב, בהם הקהל יושב כל הערב, ושר שירים באנגלית, על כבשים ונערות החוצות נהרות, בנסיון אחרון להציל את נפשן מהגבר שאהבו בחצות, והוא לא אדונן, חמור הסבר, האיש שמעבר. 

כן, אני אדוני. איש מבוגר, זקוף, בעל מנהג נכון, מבטא של מזרח תיכון וצלקת בגב, העליון. 

בוא אלי ריצארד, נגן לי שיר על אופנוע ישן, על פרחחיות, על השטן. כוון את הגיטארה אחרת בכל שיר, גמגם בדברי הקישור, לך הביתה בלי הדרן, בתלבושת תמידית של נהג משלוחים, אתה הפריים שלי, האמזון, המזון. אתה כל מה שנשאר לי ללמוד. אני מעביר לך את שכר הלימוד שהפקדתי בפקולטה. שם לא יודעים מה לעשות איתו ואיתי כבר חודשים, מאז הפסקתי לבדוק מה הם שולחים ורק כתבתי להם עבודות, שיעורי בית, מאמרים, כמו מה שדמיינתי שהם אי פעם רוצים, אבל לבקש לא יודעים. כמו שחשבתי שנכון לעשות, ב 1920.

בוא אלי ריצ׳ארד. אני אבוא גם. עוד מעט. בשש, כמו כולם.

---
- https://soundcloud.com/drorkessler/dror-rides-2
